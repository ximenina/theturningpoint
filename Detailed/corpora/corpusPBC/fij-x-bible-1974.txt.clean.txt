Ai vakatekivu ni tukutuku-vinaka kei Jisu Karisito , na Luve ni Kalou ;
A sa yaco e na gauna ko ya , sa lako mai Nasareci e Kalili ko Jisu , a sa papitaisotaka ko Joni e na Joritani .
Ia ni sa cabe sara ko koya mai na wai , sa qai raici lomalagi ni sa wase rua , kei na Yalo Tabu ni sa lako sobu vua me vaka na ruve ;
a sa rogo mai lomalagi e dua na vosa : O iko na noqu Gone ni toko , au sa dauvinakati iko vakalevu .
A sa lako voli ko koya e na baravi mai Kalili , a sa raici Saimoni kei Adriu na tacina , erau sa viritaka na lawa ki wai : ni rau sa gonedau .
A sa kaya vei rau ko Jisu , Drau muri au mai , kau na qisi kemudrau mo drau yaco me gonedau ni tamata .
A rau sa biuta sara na nodrau lawa , ka muri koya .
Ia ni sa lako vakalailai kiliu ko koya , sa raici Jemesa na luve i Sepete , kei Joni na tacina , erau sa tiko mai waqa ka oneva na lawa .
A ratou sa lako ki Kapenaumi ; ia e na siga ni vakacecegu sa curu sara ko koya ki na vale ni lotu , ka vakatavuvuli .
A ra sa kurabui e na nonai vakavuvuli ; ni sa vakatavulici ira me vaka e dua sa tu vua na lewa , ka sega ni vakataki ira na vunivola .
A sa tiko e na nodra vale ni lotu e dua na tamata ka curumi koya e dua na yalo velavela ; a sa qoqolou ,
A sa vunauci koya ko Jisu , ka kaya , Mo galu ga , ka lako tani mai vua .
Ia ni sa bitalaki koya na yalo velavela , ka qoqolou e na domo levu , sa qai lako tani mai vua .
A ra sa kurabui kecega , ka veitarogi kina vakai ira , ka kaya , A ka cava beka oqo ? a cava beka nai vakavuvuli vou oqo ? ka ni sa vakarota vakaturaga ko koya vei ira na yalo velavela , a ra sa talai rawarawa vua .
A sa rogovaki sara na kenai rogorogo ki na veiyasana kecega sa vakavolivoliti Kalili .
Ia ni ratou sa lako tani e na vale ni lotu , eratou sa curu sara ki na vale i Saimoni kei Adriu , ko iratou kei Jemesa kei Joni .
A sa davo na tina ni wati i Saimoni ni sa tauvi-katakata , a ra sa tukuni koya sara vua .
A sa lako vua ko koya ka taura na ligana , ka vakaduria cake : a sa takali vakasauri na nona katakata , a sa qaravi iratou ko koya .
Ia ni sa mataka caca sa cavu tu ko koya , a sa lako ki tautuba , ka lako ki na dua na yasana lala , ka masu kina .
A ratou sa muri koya ko Saimoni , kei iratou eratou sa tiko vata kaya .
Ni ratou sa qai kunea , eratou sa kaya vua , Sa vakasaqarai kemuni na tamata kecega .
A sa kaya vei iratou , Tou lako ki na veikoro sa voleka , meu vunau talega kina : sa ka ga oqo kau sa lako mai kina .
A sa dauvunau ko koya e na nodra veivale ni lotu mai Kalili taucoko , ka vakasevi ira tani na tevoro .
A sa lako mai vei koya e dua na vukavuka , ka vakamasuta , ka tekiduru vua , ka kaya vua , Kevaka ko ni sa vinakata , ko ni sa vakasavasavataki au rawa .
A sa yalololoma ko Jisu , ka dodoka na ligana , ka tarai koya , ka kaya vua , Au sa vinakata ; mo savasava mai .
Ia ni sa vosa oti , sa takali vakasauri vua na vukavuka , a sa savasava mai .
A sa lako yani ko koya , ka vakatekivu me tukuna vakalevu , ka cacavaka , a sa dredre kina vei Jisu me curu votu ki na koro , sa tiko ga e nai bili e na veiyasana lala : a ra sa lako mai na veiyasana kecega vei koya .
Sa bogi vica , sa qai curu tale ki Kapenaumi ko koya ; a sa qai rogovaki ni sa tiko e vale .
A sa lako mai vei koya eso , eratou kauta mai e dua sa tauvi-paralasi , sa colati koya e le va .
Ia ni ratou sa sega ni torovi koya rawa e na vukudra na lewe vuqa , eratou sa basuka na dela ni vale sa tiko kina ko koya : ia ni ratou sa basuka sara , eratou sa tukuca sobu nai mocemoce sa davo kina ko koya sa tauvi-paralasi .
Ia ni sa raica ko Jisu na nodratou vakabauta , sa kaya vua sa tauvi-paralasi , Na luvequ , sa bokoci na nomui valavala ca .
Ia ka so na vunivola era sa tiko kina , a ra sa veinanuyaka e lomadra , ka vakaoqo ,
Sa kila sara e yalona ko Jisu ni ra sa veinanuyaka vakakoya e lomadra , ka sa kaya vei ira , A cava dou sa veinanuyaka kina na ka oqo e na lomamudou ?
Ia mo dou kila kina ni sa rawata na Luve ni tamata e vuravura me bokoca nai valavala ca , ( sa qai kaya ko koya vua sa tauvi-paralasi , )
A sa tu cake sara ko koya , ka kauta nai mocemoce , ka lako yani e na matadra kecega ; a ra sa kurabui kecega kina , ka vakarokorokotaka na Kalou , ka kaya , Eda sa sega ni raica eliu na ka e vakaoqo na kenai valavala .
A sa lako tale yani ko koya ki matasawa , a ra sa lako vei koya ko ira kecega na lewe vuqa , a sa vakavulici ira ko koya .
Ia ni sa lako voli yani , sa raici Livai na luve i Alifio sa tiko e na vale ni soli vakacavacava , a sa kaya vua , Muri au . A sa cavu tu ko koya , ka muri koya .
Ia ni sa tiko ko koya e na nona vale me kana , era sa lewe vuqa na kumuna nai vakacavacava kei na tamatai valavala ca era sa tiko me kana vata kei Jisu kei ira na nona tisaipeli : era sa lewe vuqa , a ra sa muri koya .
Ia ni ra sa raica ko ira na vunivola kei ira na Farisi ni sa kana vata ko koya kei ira sa kumuna nai vakacavacava kei ira na tamatai valavala ca , era sa kaya vei ira na nona tisaipeli . A cava sa kana vata ka gunu vata kina ko koya kei ira sa kumuna nai vakacavacava kei ira na tamatai valavala ca ?
Ia ni sa rogoca ko Jisu , sa kaya vei ira , Sa sega ni yaga na vuniwai vei ira sa bula vinaka , vei ira ga sa tauvi-mate : au sa sega ni lako mai meu kacivi ira sa yalododonu , ko ira ga nai valavala ca , me ra veivutuni .
A ra sa daulolo ko ira na tisaipeli i Joni kei na nodra tisaipeli na Farisi : a ra sa lako mai ka kaya vua , A cava sa lolo kina ko ira na tisaipeli i Joni kei na nodra tisaipeli na Farisi , ia na nomu tisaipeli era sa sega ni lolo ?
A sa kaya vei ira ko Jisu , Era sa lolo rawa li na weka ni tagane sa qai vakawati , ni sa tiko vata kei ira na tagane sa qai vakawati ? ni sa tiko ga kei ira na tagane sa qai vakawati , era sa sega ni lolo rawa .
Ia ena yaco mai na siga , ena kau tani kina vei ira na tagane sa qai vakawati ; ka ra na qai lolo e na gauna ko ya .
Ia sa sega na tamata sa cula vata na tiki ni sulu vou kei nai sulu madra : ke sa vakakina , ena dresuka na kena madra na tikina vou sa botani kina , a sa kadresu vakalevu kina .
A sa lako ko koya e loma ni veiwere ni sila e na siga ni vakacecegu ; ia ni ra sa lako voli na nona tisaipeli , era doloka na veisola ni sila .
A sa kaya vua ko ira na Farisi , Raica , a cava era sa kitaka kina ko ira e na siga ni vakacecegu na ka e sega ni tara ?
Sa qai kaya vei ira ko koya , Dou sa sega beka ni wilika na ka sa kitaka ko Tevita , ni sa sega na kena , ka sa viakana , ko koya kei ira sa tiko vata kaya :
Sa kaya talega vei ira , Sa caka na siga ni vakacecegu e na vukudra na tamata , e sega ni caka na tamata e na vuku ni siga ni vakacecegu :
ia sa Turaga talega ni siga ni vakacecegu na Luve ni tamata .
A sa curu tale ko koya ki na vale ni lotu ; a sa tiko kina e dua na tamata sa malai na ligana .
A ra sa vakaraici koya , se na vakabulai koya e na siga ni vakacecegu , se segai ; me ra qai beitaki koya .
Sa qai kaya ko koya vua na tamata sa malai na ligana , Tu cake mai .
A sa tarogi ira , Sa tara beka me caka na ka vinaka e na siga ni vakacecegu , se me caka na ka ca ? me ia na veivakabulai , se na veivakamatei ? A ra sa galu ga .
Ia ni sa rai voli vakacudrucudru vei ira ko koya , ni sa rarawa na lomana e na vuku ni kaukauwa ni yalodra , sa kaya vua na tamata , Dodoka mai na ligamu . A sa dodoka yani : a sa vakabulai na ligana ka yaco me vaka na ligana kadua .
A ra sa lako yani na Farisi , ka bosei koya sara ko ira vata kei ira nai tokani i Eroti , se ra na vakamatei koya vakaevei .
A sa kaya ko koya vei ira na nona tisaipeli , me toka e dua na waqa lailai ko koya e na vukudra na lewe vuqa , de ra drigiti koya .
O ira talega na yalo velavela , ni ra sa raici koya , era sa cuva sobu e matana , a ra sa qoqolou , ka kaya , O iko na Luve ni Kalou .
A sa vakarota matua vei ira ko koya , me ra kakua ni tukuni koya .
A sa cabe ki na ulu-ni-vanua , ka kacivi ira mai sa digitaka : a ra sa lako mai vua .
Ia ni ratou sa rogoca ko iratou na wekana , eratou sa lako mai me ratou tauri koya : ni ratou sa kaya , Sa lialia ko koya .
Ia ko ira na vunivola ka lako sobu mai Jerusalemi , era sa kaya , Sa tiko vua ko Pielisipupi , a sa vakasevi ira na tevoro e na kaukauwa ni nodra turaga na tevoro .
A sa kacivi ira mai ko koya , ka kaya vei ira e na vosa vakatautauvata , E rawata vakaevei ko Setani me vakasevi Setani ?
Ia kevaka sa dua na matanitu sa veisei vakai koya , ena sega ni tu dei rawa na matanitu ko ya :
ia kevaka sa dua na vale sa veisei vakai koya , ena sega ni tu dei rawa na vale ko ya .
Ia kevaka sa ia ko Setani me veivala vakai koya , ka veisei , ena sega ni tu dei rawa , ena oti ga .
Sa sega na tamata me curuma rawa na vale ni qaqa , ka kovea na nonai yaya , kevaka sa sega mada ni vesuka na qaqa , ena qai kovea emuri na nonai yau .
Au sa kaya vakaidina vei kemudou , Sa rawa me bokoci laivi na nodrai valavala ca kecega na luve ni tamata , kei na nodra vosa ca kecega era sa vosavakacacataka kina na Kalou :
Sa qai lako mai ko iratou na tinana , kei na tacina , a ratou sa tu etautuba , ka talaki vua me lako mai .
A sa vosa vei ira , ka kaya , Ko cei na tinaqu se ko iratou na taciqu ?
ko koya yadua ena muria na loma ni Kalou , sai koya oqo na taciqu , se na ganequ , se na tinaqu .
A sa ia tale ko koya me vakatavuvuli e matasawa : a sa lewe vuqa sara era sa soqoni vata vua , a sa vodoka kina na waqa ko koya , ka tiko sobu kina mai wai ; a ra sa tu kecega na lewe vuqa mai matasawa .
a sa yaco , ni sa kabukaburaki lako , sa lutu eso e na tutu ni sala , a sa lako mai na manumanu vuka ka kania .
A sa lutu eso ki na vanua veivatu , sa sega ni levu kina na qele ; a sa tubu cake vakatotolo sara , ni sa sega ni vavaku na kena qele ;
A sa lutu eso ki na veiwa-vakavotona , a sa tubu cake na veiwa-vakavotona , ka vakaruguta , a sa sega kina ni vua .
A sa lutu eso ki na vanua vinaka , a sa vuavuai vinaka ka tubu cake me levu ; a sa vuai tolusagavulu eso , ka onosagavulu eso , ka drau eso .
A sa kaya vei ira ko koya , O koya sa vakadaligana me rogoca , me mani rogoca sara .
Ia ni sa tiko duaduaga ko koya , era sa tarogi koya e na vosa vakatautauvata ko ira na lewe tinikarua , kei ira era sa dautiko vata kaya .
A sa kaya vei ira ko koya , Sa soli vei kemudou mo dou kila na ka vuni ni matanitu ni Kalou : ia vei ira ga etaudaku , sa tukuni na ka kecega e na vosa vakatautauvata ;
Sa kaya talega vei ira , Dou sa sega li ni kila na vosa vakatautauvata oqo ? ia dou na kila rawa vakaevei na vosa vakatautauvata kecega ?
Ko ira talega oqo sa kaburaki ki na vanua veivatu : era rogoca na vosa , ka vakabauta sara e na reki ;
Ia ko ira oqo sa kaburaki ki na veiwa-vakavotona : ko ira oqo era sa rogoca na vosa ;
Ia ko ira oqo sa kaburaki ki na vanua vinaka : era sa rogoca na vosa , ka vakabauta , ka vua , sa vuai tolusagavulu eso , ka onosagavulu eso , ka drau eso .
Sa kaya talega vei ira ko koya , Sa dua beka na cina sa kau mai , me viritoka e ruku ni vakarau ni sila , se ruku ni mocemoce ? e sega beka ni viritoka e na kenai tutu ga ?
Kevaka e dua e vakadaligana me rogoca , me mani rogoca sara .
Sa kaya talega vei ira , Dou qarauni kemudou e na ka dou rogoca ; ai vakarau dou na vakarautaka , ena vakarautaki tale vei kemudou : ena soli vakalevu talega vei kemudou .
A sa kaya ko koya , Tou na vakatautauvatataka na matanitu ni Kalou kei na cava ? se cava na ka vakaibalebale me da vakatautauvatataka kina ?
Sa vaka e dua na sore ni musita , o koya ni sa tei e na qele , sa lailai sobu vei ira kecega na sore ni kau e na qele :
A sa vuqa na vosa vakatautauvata vakaoqo sa tukuna kina ko koya na vosa vei ira , me vaka era sa rogoca rawa .
Ia e na siga ko ya , ni sa yakavi mai , sa kaya vei ira ko koya , Me da lako yani ki tai kadua .
A sa tubu e dua na cagi levu sara , a sa seva na waqa na biau , a sa qai luvu kina .
A sa tiko ko koya e na mua emuri , a sa moce e nai lokoloko ; a ra sa vakayadrata , ka kaya vua , Vakavuvuli , ko sa wele beka ga ni da sa mate ?
A sa tu cake ko koya , ka vunauca na cagi , a sa kaya ki na wasawasa , Mo cegu , mo maravu mai . A sa ruru na cagi , a sa maravu levu mai .
A ra sa yaco ki tai kadua , ki na nodra vanua na kai Katara .
Ia ni sa sobu mai waqa ko koya , sa sota sara kaya e dua na tamata mai na veibulubulu , sa curumi koya e dua na yalo velavela ;
sa tarogi koya talega , Ko cei na yacamu ? A sa vosa ko koya , ka kaya , A yacaqu ko Vavakoso , ni keimami sa lewe vuqa .
A sa masuti koya vakalevu ko koya , me kakua ni vakatalai ira tani e na vanua ko ya .
A sa dua maikea na qele-ni-vuaka levu sa kana voli e baba ni ulu-ni-vanua .
A sa vakatara ko Jisu . A ra sa qai lako tani na yalo velavela , ka curumi ira na vuaka : a ra sa cici sara na qele ni vuaka e na baba ki na wasawasa , era sa rua beka na udolu ; a ra sa ora kina .
Ia ko ira sa vakani ira na vuaka era sa dro , ka laki tukuna e na koro kei na veiyasana ki vanua . A ra sa lako yani me ra raica na ka sa caka .
A ra sa yaco vei Jisu , ka raici koya ka curuma ko ira na tevoro , ko koya ka tu vua nai Vavakoso , ni sa qai tiko , ka vakaisulu , ka yalomatua : a ra sa rere .
Ia ko ira era raica , era sa tukuna vei ira na ka sa yaco vua ka curumi koya ko ira na tevoro , vei ira talega na vuaka .
A ra sa vakamasuti koya me lako tani e nodra vanua .
Ia ni sa vodo ki waqa ko koya , sa masuti koya ko koya ka curuma eliu ko ira na tevoro me mai tiko kaya .
A sa sega ni vinakata ko Jisu , ka sa kaya ga vua , Mo lako ki na nomudou , vei ira na wekamu , ka tukuna vei ira na levu ni veika sa cakava vei iko na Turaga , ka ni sa lomani iko .
A sa lako ka sa tukuna voli mai Tikapoli na kena levu ni veika sa cakava vua ko Jisu : a ra sa kurabui kecega .
Ia ni sa lesu tale ko Jisu e na waqa ki tai kadua , era sa lewe vuqa sara sa soqoni vata vei koya : a sa tiko e matasawa ko koya .
Ka raica , sa lako mai e dua na turaga ni vale ni lotu , ko Jairo na yacana ; ia ni sa raici koya , sa cuva sobu ki na yavana ,
A sa lako vata kaya ko koya , a ra sa lewe vuqa sara sa muri koya , ka drigita .
A sa dua na yalewa , sa turidrabalavu ka yabaki tinikarua ,
a sa levu na ka sa vosota vei ira na vuniwai era le vuqa , a sa vakayalia kina na nonai yau kecega , a sa sega ni bula , ia sa levu cake tiko na nona mate ,
A sa mudu vakasauri nai davedave ni nona dra ; a sa kila e na yagona sa bula mai na mate ca ko ya .
A sa kila sara ko Jisu e lomana ni sa lako tani vua na kaukauwa , a sa vuki e na maliwa ni lewe vuqa , ka kaya , O cei sa tara na noqui sulu ?
A ra sa kaya vua ko ira na nona tisaipeli , O ni sa raica era sa drigiti kemuni na lewe vuqa , ia ko ni sa taroga , O cei sa tarai au ?
Sa qai rai voli yani ko koya , me kunei koya ka cakava na ka ko ya .
A sa rere na yalewa , ka sautaninini , ni sa kila na ka sa caka vua , a sa lako mai ka cuva sobu e matana , ka tukuna kecega vua na kena dina .
A sa kaya vua ko koya , Na luvequ-yalewa , sa vakabulai iko na nomu vakabauta ; mo lako e na vakacegu , ka mo bula mai na nomu mate ca .
Ni sa vosa tiko ko koya , sa lako mai eso mai na vale nei koya na turaga ni vale ni lotu , era kaya , Sa mate na luvemu-yalewa , ko sa vakaoca tale nai Vakavuvuli e na vuku ni cava ?
Ia ni sa rogoca ko Jisu na vosa era kaya , sa kaya sara vua na turaga ni vale ni lotu , Kakua ni yalo lailai , vakadinata ga .
A sa sega ni laiva e dua me muri koya , ko iratou ga ko Pita , kei Jemesa , kei Joni na taci i Jemesa .
A sa yaco ko koya ki na vale ni turaga ni vale ni lotu , a sa raica na nodra tagiyaso , era sa tagi ka qoqolou vakalevu .
Ia ni sa curu ko koya , sa kaya vei ira , Dou sa tagiyaso ka tagi e na vuku ni cava ? sa sega ni ciba na goneyalewa , sa moce ga .
A ra sa dredrevaki koya . Ia ni sa vakatalai ira kece ki tautuba , sa kauti rau na tama ni goneyalewa kei na tinana , kei iratou sa tiko vata kaya , ka curu ki na tikina sa davo kina na goneyalewa .
A sa taura na liga ni goneyalewa ko koya , ka kaya vua , Talica kumi ; a kenai balebale , Goneyalewa , au sa kaya vei iko , tu cake mai .
A sa tu cake sara na goneyalewa , ka lako voli ; ni sa tinikarua na nona yabaki . A ra sa kurabui vakalevu sara .
Sa qai lako tani maikeri ko koya , ka lako ki na nona vanua ; a sa muri koya ko ira na nona tisaipeli .
Ia ni sa yaco na siga ni vakacecegu , sa vakatekivu ko koya me vakatavuvuli e na vale ni lotu : a ra lewe vuqa ni ra sa rogoca era sa kurabui , ka kaya , Sa rawata mai vei ko koya oqo na veika oqo ? se na vuku cava oqo sa soli vua , me sa caka kina e na ligana na veika-mana vakaoqo ?
A sa kaya vei ira ko Jisu , Sa vakarokorokotaki na parofita e na vanua tani , e na nona vanua duaduaga e segai , se vei ira na kai nona , se e na nona vale .
A sa sega ni cakava rawa maikea e dua na cakacaka mana , sa tabaki ira walega e na ligana e lewe vica sa tauvi-mate , ka vakabula .
A sa kurabui ko koya e na vuku ni nodra sega ni vakabauta . A sa lako voli ki na veikoro lalai , ka vakatavuvuli .
A sa kacivi ira mai na lewe tinikarua ko koya , ka vakatekivu me talai ira me ra lako yarua ; a sa solia vei ira na kaukauwa me ra rawai ira na yalo velavela .
A ra sa lako yani , ka dauvunau me veivutuni na tamata .
A sa lewe vuqa na tevoro era sa vakaseva tani ; a ra sa lewe vuqa sa tauvi-mate era sa walia e na waiwai , ka vakabula .
A sa rogoca ko Eroti na tui ; ni sa kuruvaki na yacana : a sa kaya , Sa tu cake tale mai na mate ko Joni na dauveipapitaiso ; o koya ga sa cakava kina ko koya na kaukauwa mana oqo .
Sa qai soqoni vata vua ko ira na Farisi , kei na vunivola eso , era sa lako mai Jerusalemi .
Sa qai tarogi koya ko ira na Farisi , kei ira na vunivola , Ena cava era sa sega ni muria na nodrai vakavuvuli na qase ko ira na nomu tisaipeli , ni ra sa kana ka sega mada ni vuluvulu ?
A sa vosa ko koya , ka kaya vei ira , Sa tukuni kemudou vinaka eliu ko Aisea , koi kemudou na dauveivakaisini , me vaka sa volai , Ko ira na tamata oqo , era sa vakarokorokotaki au e na belenigusudra , Ia na yalodra sa yawa tani vei au ;
Ia ni sa laivi ira na lewe vuqa ko koya , ka curu ki vale , sa tarogi koya ko ira na nona tisaipeli e na vuku ni vosa vakatautauvata .
Sa kaya talega ko koya , A ka sa curu yani mai na tamata , oqori ga sa vakadukadukalitaka na tamata .
Sa qai cavu tu ko koya , ka lako tani maikeri vaka ki na veiyasana i Taia kei Saitoni , a sa curu ki na dua na vale , ka sega ni vinakata me dua na tamata me kila : ia sa sega ni vuni rawa ko koya .
Ni sa dua na yalewa ka curuma na luvena sa goneyalewa e dua na yalo velavela , sa rogoca na kenai tukutuku , a sa lako mai ka cuva ki na yavana :
A sa kaya vua ko Jisu , Me ra mamau mada ko ira na gone ; ni sa sega ni vinaka me kau na kedra na gone , ka biuta vei ira na koli .
A sa vosa na yalewa , ka kaya vua , E dina ga , Turaga ; ia ko ira na koli e ruku ni tepeli era kania na meme ni kedra na gone .
Sa qai kaya vua ko koya , E na vuku ni vosa oqo , mo lako ga ; sa lako tani mai na luvemu-yalewa na tevoro .
Ia ni sa yaco ki nona vale , sa kunea ni sa lako tani na tevoro , a sa davo e nai mocemoce na luvena-yalewa .
A sa lesu tale ko koya mai na veiyasana i Taia kei Saitoni , a sa lako e loma ni vanua vaka-Tikapoli , ki na wai mai Kalili .
A ra sa kauta mai vei koya e dua sa didivara , a sa kaka ; a ra sa masuti koya me tabaka e na ligana .
A sa kauti koya vakatikitiki maivei ira na lewe vuqa , a sa daramaka na nonai qaqalo ki na daligana ruarua ni tamata , ka kasivi , ka tara na yamena ;
sa qai ta cake ki lomalagi , ka vutugu , ka kaya vua , Efaca , a kenai balebale , Mo rogo mada .
A sa qai rogo na daligana ruarua , a sa sereki na wa ni yamena , ka sa vosa macala mai .
Sa qai vakarota vei ira ko koya , me ra kakua ni tukuna vua e dua na tamata : ia ni sa vakarota vakalevu vei ira ko koya , era sa dautukuna vakalevu sara kina ;
ka sa kurabui vakalevu sara ko ira , ka kaya , Sa cakava vakavinaka na ka kecega ko koya ; sa kitaki ira na didivara me ra rogo , kei ira talega na galu me ra vosa .
Ena gauna ko ya ni ra sa lewe vuqa sara , ka sega na kedra , sa kacivi ira mai na nona tisaipeli ko Jisu , ka kaya vei ira ,
ia kevaka kau vakatalai ira tani ki na nodra veivale ka ra sega mada ni kana , era na malumalumu e gau-ni-sala ; ni sa so vei ira era sa lako vakayawa mai .
Sa qai kaya vua ko ira na nona tisaipeli , Ena rawa maivei na madrai me ra mamau kina ko ira e na lekutu oqo ?
A sa tarogi ira ko koya , E vica nai buli madrai sa tu vei kemudou ? A ra sa kaya , E vitu .
A sa kaya ko koya vei ira na lewe vuqa me ra tiko sobu e na qele ; a sa taura nai buli madrai e vitu , ka vakavinavinaka , ka dovia , ka solia vei ira na tisaipeli me ra tauca e matadra ; a ra sa tauca e matadra na lewe vuqa .
E vica talega na ika lalai sa tu vei ira ; a sa lotutaka ko koya , ka kaya me ra tauca e matadra .
A ra sa kana , a ra sa mamau ; a ra sa tomitomika na vo ni ka sa dovi , a sa vitu na sova sa sinai kina .
A ra sa lako mai ko ira na Farisi , ka vakatekivu me ra veileti kaya , a ra sa taroga vua e dua nai vakatakilakila mai lomalagi , era vakatovolei koya .
A sa vutugu sara ko koya e na vu ni yalona , ka kaya , A cava era sa vakasaqara kina e dua nai vakatakilakila ko ira nai tabatamata oqo ? au sa kaya vakaidina vei kemudou , Ena sega sara ni soli e dua nai vakatakilakila ki nai tabatamata oqo .
A sa biuti ira , ka vodoka tale na waqa , ka lako yani ki tai kadua .
Ia era sa guilecava me ra kauta na madrai , a sa sega ga ni tu vei ira e na waqa , e dua bauga nai buli .
A sa vakarota vei ira ko koya , ka kaya , Dou raica , dou qarauni kemudou mai na nodra leveni na Farisi , kei na leveni nei Eroti .
A ra sa qai veivosakitaka vakai ira , ka kaya , Sa ka beka ni sa sega vei keda na madrai .
Ia ni sa kila ko Jisu , sa kaya vei ira , A cava dou sa veivosaki kina , ni sa sega vei kemudou na madrai ? dou sa sega beka ni kila rawa , se vakasama ? sa kaukauwa tiko beka na yalomudou ?
dou sa vakamatana , ka sega beka ni rai rawa ? ka vakadaligana , ka sega beka ni rogoca rawa ? se dou sa sega beka ni nanuma ?
Ia ni sa vitu vei ira na lewe va na udolu , e vica na sova dou a vakatawa e na kena vo ? A ra sa kaya , E vitu .
A sa kaya vei ira ko koya , E vakaevei ni dou sa sega ni kila rawa ?
A sa taura na liga ni mataboko ko koya , ka tubera ki nai bili ni koro ; ia ni sa qai kasivita na matana ruarua , ka tabaka e na ligana , sa taroga se sa raica e dua na ka se segai .
A sa lako yani ko Jisu , kei ira na nona tisaipeli , ki na veikoro kei Sisaria-Filipai : a sa tarogi ira na nona tisaipeli e na gau-ni-sala , ka kaya vei ira , Era sa kaya na tamata se ko cei koi au ?
A ra sa kaya , Ko Joni na dauveipapitaiso : ia ka so , Ko Ilaija : ia ka so tale , E dua vei ira na parofita .
A sa vakaroti ira matua me ra kakua ni tukuni koya vua e dua .
A sa vakatekivu me vakavulici ira , ni sa kilikili kaya na Luve ni tamata me vosota na ka e vuqa , me ra biuti koya talega ko ira na qase , kei ira na bete levu , kei ira na vunivola , ka me vakamatei , ka qai tucake-take e na i katolu ni siga .
A sa tukuna vakamacala na vosa ko ya ko koya . A sa kauti koya ko Pita , ka vakatekivu me vunauca .
Ia ni sa vuki mai ko koya , ka vakaraici ira na nona tisaipeli , sa vunauci Pita , ka kaya , Lako tani ki dakuqu , Setani ; ni ko sa sega ni vakananuma na ka ni Kalou , na ka ga ni tamata .
Ia ni sa qai kacivi ira mai na lewe vuqa kei ira talega na nona tisaipeli , sa kaya vei ira , O koya yadua sa via muri au , me kakua ni muria na lomana , me colata ga na nona kauveilatai , ka muri au .
Sa bogi ono , sa qai kauti Pita , kei Jemesa , kei Joni , ko Jisu , a sa kauti iratou vakatikitiki ki na dua na ulu-ni-vanua cecere , ko iratou vakai iratou ga ; a sa matalia na yagona e matadratou .
A sa lumilumisa mai na nonai sulu , sa vulavula sara me vaka na uca-vulavula ; sa sega na dausavai sulu e vuravura e vakavulavulataka rawa me vakakina .
A sa rairai vei iratou ko Ilaija kei Mosese : a ratou sa veivosaki kei Jisu .
A sa vosa ko Pita , ka kaya vei Jisu , Vakavuvuli , sa vinaka na nodatou tiko eke ; ia me keitou tara mada na vale vakacevaceva e tolu : e dua me nomuni , ka dua me nei Mosese , ka dua me nei Ilaija .
A sa dua na o sa vakarurugi iratou : a sa dua na vosa sa lako mai na o , sa kaya , Oqo na noqu Gone ni toko : dou rogoci koya .
A ratou sa veiraiyaki vakasauri , a sa sega na tamata tani eratou sa kunea , ko Jisu duaduaga .
Ia ni ratou sa lako sobu tiko mai na ulu-ni-vanua , sa vakarota ko koya vei iratou me ratou kakua ni tukuna vua e dua na ka eratou a raica , ka malua me tu cake tale mai na mate na Luve ni tamata .
A ratou sa vunia na vosa ko ya me tu ga vei iratou , a ratou sa veitarogi , se cava beka na tu cake tale mai na mate .
A ratou sa tarogi koya , ka kaya , Era kaya e na cava ko ira na vunivola ni sa dodonu me lako mada mai ko Ilaija ?
A sa vosa ko koya , ka kaya vei iratou , Sa lako mada dina mai ko Ilaija , me vukica na ka kece me vinaka tale ; ia ka vakaevei na ka sa volai kina na Luve ni tamata , ni sa dodonu me vosota ko koya na ka e vuqa , ka me vakalialiai ?
Ia ni sa yaco ko koya vei iratou na tisaipeli , sa raica era sa lewe vuqa sara sa voliti iratou , kei na vunivola eso era sa veileti kei iratou .
Ia ko ira kece na lewe vuqa , ni ra sa raici koya , era sa kurabui sara , a ra sa cici mai ka veikidavaki kaya .
A sa tarogi ira na vunivola ko koya , A cava dou veileti kina kei iratou ?
Ka dua vei ira na lewe vuqa sa vosa , ka kaya , Vakavuvuli , au sa kauta mai vei kemuni na luvequ-tagane , sa curumi koya e dua na yalo galu ;
ia e na yasana kecega sa tauva kina , sa waburaka : a sa qai busebuse kasivi ko koya , ka vakasequruquru bati , ka ciba yani : ia kau a vosa vei iratou na nomu tisaipeli me ratou vakaseva tani ; a ratou sa sega ni rawata .
Sa qai vosa ko koya , ka kaya , Ai tabatamata sega ni vakabauta ! a cava na kena dede meu tiko kei kemudou ? a cava na kena dede meu vosoti kemudou ? kauti koya mai vei au .
A ra sa kauta mai vei koya : ia ni sa raici koya ko koya , sa bitabitalaka sara na yalo ; a sa bale ki na soso ko koya , ka vakatatoqitoqi ka tuburaki vuso .
A sa taroga na tamana ko koya , Sa vakaevei na kena dede ni sa tauvi koya na ka oqo ? A sa kaya , Ni sa gone ga :
a sa biuti koya vakavuqa ki na bukawaqa , ki na wai talega , me vakamatea ; ia kevaka ko ni sa rawata e dua na ka , mo ni lomani keirau mai , ka vukei keirau .
Sa qai kaya vua ko Jisu , Kevaka ko sa vakabauta rawa , sa rawarawa na ka kecega vua sa vakabauta .
Sa qai tabalaka vakasauri na domona na tama ni gone , ka kaya , ia ka vakawai na matana , Kemuni na Turaga , au sa vakabauta ; vukea na noqu tawa-vakabauta .
Ia ni sa raica ko Jisu era sa cici vata mai na lewe vuqa , sa vunauca na yalo velavela , ka kaya vua , Na yalo galu ka didivara , au sa vakarota vei iko , mo lako tani mai vua , ka mo kakua ni curuma tale .
A sa qoqolou , ka bitabitalaka vakalevu , a sa qai lako tani ; a sa vaka e dua sa mate ko koya ; a ra sa kaya kina e lewe vuqa , Sa mate ko koya .
A sa taura na ligana ko Jisu , ka vakaduria cake ; a sa qai tu cake mai .
Ia ni sa curu ki vale ko koya , sa tarogi koya lo ko ira na nona tisaipeli , E na vuku ni cava keitou sa sega ni vakasevi koya tani rawa kina ?
A sa kaya vei ira ko koya , O ira vakaoqo era sa sega ni vakasevi tani wale , sa rawa ga e na daumasu .
A ra sa lako tani maikeri , ka lako voli e Kalili ; a sa sega ni vinakata ko koya me dua na tamata me kila .
A ra sa sega ni kila nai balebale ni vosa ko ya , a ra sa rere ni tarogi koya .
Era sa qai yaco ki Kapenaumi ; ia ni sa curu ki vale sa tarogi ira , A cava dou sa veileti kina e na gau-ni-sala ?
A sa tiko sobu ko koya , ka kacivi ira na lewe tinikarua , ka kaya vei ira , Kevaka e dua sa via liu , ena muri sara , ka na qaravi kemudou talega .
A sa kauta e dua na gone lailai , ka vakatura e na kedra maliwa : ia ni sa keveta , sa kaya vei ira ,
Sa qai vosa vua ko Joni , ka kaya , Vakavuvuli , keitou a raica e dua sa vakaseva tani na tevoro eso e na yacamuni , ia ka sega ni muri keda ko koya : ka keitou sa tarova , ni sa sega ni muri keda .
A sa kaya ko Jisu , Kakua ni tarova , ni sa sega e dua sa cakava e dua na cakacaka-mana e na yacaqu , me qai vosacataki au rawa .
Ia ko koya yadua ena vakacala e dua vei ira na lalai oqo era sa vakabauti au , sa vinaka cake vua kevaka sa vakarubeci e domona e dua na vatu i qaqi , ka qai biu ki loma ni wasaliwa .
Ia kevaka sa vakacalai iko na ligamu , muduka tani : sa vinaka vei iko mo curu ki na bula ka liga dua , ka ca me rua na ligamu ka mo lako ki eli , ki na bukawaqa e sega ni bokoci rawa :
sa sega ni mate kina na nodra baca , a sa sega ni bokoci kina na bukawaqa .
Ni na vakamasimataki ko koya yadua e na bukawaqa , ka na vakamasimataki nai madrali kece e na masima .
A ka vinaka na masima : ia kevaka sa takali mai na masima na kena tuituina , ena vakatuituinataki tale e na cava ? Me tu ga e na lomamudou na masima , dou veilomani talega vakai kemudou .
A sa cavu tu maikea ko koya , ka lako ki na yasayasa vaka-Jutia mai na tai kadua ni Joritani : a ra sa lewe vuqa sa soqoni vata tale vua ; a sa vakavulici ira tale ko koya , me vaka na nonai valavala .
A sa lako maivei koya ko ira na Farisi , ka taroga , E tara vua na tagane me biuta na watina , se segai ? ka ni ra sa vakatovolei koya .
A sa vosa ko koya , ka kaya vei ira , A cava sa vakarota vei kemudou ko Mosese ?
A ra sa kaya , Sa vosota ga ko Mosese me vola nai vola ni veibiu , ka qai biuta tani .
Sa qai vosa ko Jisu , ka kaya vei ira , E na vuku ni nomudou lomakaukauwa sa vola vei kemudou ko koya na vunau oqori .
Ia e nai vakatekivu ni ka sa buli , sa buli rau na Kalou me dua na tagane ka dua na yalewa .
E na vuku ni ka oqo ena biuti tamana kei tinana na tagane , ka kabita na watina ;
Ia na ka sa vauca vata na Kalou , me kakua ni tawasea na tamata .
Ia mai vale era tarogi koya tale na nona tisaipeli e na ka ko ya .
A sa kaya vei ira ko koya , O koya yadua sa biuta na watina , ka laki veiwatini kei na dua tani , sa dauyalewa .
Ia kevaka sa biuta na watina na yalewa , ka laki veiwatini kei na dua tani , sa dautagane .
A ra sa kauta mai vua eso na gone lalai , me tarai ira ko koya : a sa vunauci ira era a kauta mai ko ira na tisaipeli .
Ia ni sa raica ko Jisu , sa cudru sara , a sa kaya vei ira , Dou laivi ira na gone lalai me ra lako mai vei au , ka mo dou kakua ni tarovi ira : ni sa vakataki ira na lewe ni matanitu ni Kalou :
au sa kaya vakaidina vei kemudou , O koya ena sega ni vakabauta na matanitu ni Kalou me vaka na gone lailai , ena sega sara ni curu kina .
A sa keveti ira , ka tabaki ira e na ligana , ka vosavakalougatataki ira .
Ia ni sa lako yani ko koya e gau-ni-sala , sa cici mai e dua , ka tekiduru vua , ka tarogi koya , Vakavuvuli vinaka , a cava meu kitaka meu rawata kina na bula tawa mudu ?
A sa kaya vua ko Jisu , O sa vakatokai au meu vinaka e na vuku ni cava ? sa sega e dua tani e vinaka , na Kalou duaduaga .
Ko sa kila na vunau , Kakua ni ia na veibutakoci , Kakua ni laba , Kakua ni butako , Kakua ni veibeitaki vakailasu , Kakua ni kovekove , Vakarokoroko vei rau na tamamu kei na tinamu .
Sa qai vosa ko koya , ka kaya vua , Vakavuvuli , a ka kecega oqo kau sa vakabauta ni kau a gone ka yacova na siga oqo .
A sa vakaraici koya ko Jisu , a sa lomana , a sa kaya vua , E dua na ka sa sega vei iko : mo lako , mo volitaka na ka kecega sa tu vei iko , ka solia vei ira sa dravudravua , ko na qai vakaiyau mai lomalagi : ia mo lako mai , ka muri au .
A sa vakaveveku mata e na vuku ni vosa ko ya , a sa lako tani a sa rarawa na lomana ; ni sa levu na nonai yau .
A sa veiraiyaki ko Jisu , a sa kaya vei ira na nona tisaipeli , E dredre sara vei ira sa vutuniyau me curu ki na matanitu ni Kalou !
A ra sa kidacala ko ira na tisaipeli e na nona vosa . Sa qai vosa tale ko Jisu , ka kaya vei ira , Ragone , e dredre sara vei ira era sa vakararavi ki nai yau me curu ki na matanitu ni Kalou !
A ra sa kidacala vakalevu sara , ka kaya vua , Ko cei ena qai vakabulai rawa ?
A sa vakaraici ira ko Jisu , ka kaya , Sa dredre sara vei ira na tamata , ia ka sega ga vua na Kalou ; ni sa rawarawa vua na Kalou na ka kecega .
Sa qai vakatekivu ko Pita me kaya vua , Ni raica , keitou sa biuta na ka kece , ka muri kemuni .
Sa qai vosa ko Jisu , ka kaya , Au sa kaya vakaidina vei kemudou , Sa sega e dua na tamata sa biuta na vale , se na veitacini , se na ganena , se na tamana , se na tinana , se na luvena , se na vanua , e na vukuqu , kei na vuku ni tukutuku-vinaka ,
Ia era lewe vuqa sa liu era na muri ; kei ira talega sa muri era na liu .
A ra sa lako ga e na salatu ni ra sa lako ki Jerusalemi ; a sa liutaki ira ko Jisu : a ra sa kidacala , ka ni ra sa muri voli , era sa rere . A sa kauti ira tale na le tinikarua , ka vakatekivu me tukuna vei ira na ka ena yaco vua ,
a ra na vakalialiai koya , ka vakanakuitataki koya , ka kasivita , ka vakamatea : ena qai tu cake tale mai ko koya e nai katolu ni siga .
A sa lako mai vua ko Jemesa kei Joni , koi rau na luve i Sepete , ka kaya , Vakavuvuli , keirau sa vinakata mo ni cakava vei keirau na ka keirau na kerea .
A sa kaya vei rau ko koya , A cava drau sa vinakata meu cakava vei kemudrau ?
A rau sa kaya vua , Ni solia vei keirau , me keirau tiko e na nomuni ukuuku , e dua e na ligamuni matau , ka dua e na ligamuni mawi .
Sa qai kaya vei rau ko Jisu , Drau sa sega ni kila na ka drau sa kerea : drau sa rawata beka mo drau gunuva na bilo kau na gunuva ? ka mo drau papitaisotaki e na paitaiso kau na papitaisotaki kina ?
A rau sa kaya vua , Keirau sa rawata . Sa qai kaya vei rau ko Jisu , Drau na gunuva dina na bilo kau na gunuva ; drau na papitaisotaki talega e na papitaiso kau na papitaisotaki kina :
Ia ni sa rogoca ko ira na lewe tini , era sa cudru sara vei Jemesa kei Joni .
A sa kacivi ira mai ko Jisu , ka kaya vei ira , Dou sa kila , ni ra sa lewai ira na veimatanitu ko ira era sa kainaki me nodra turaga ; a sa veitalia vei ira ko ira na nodra qaqa .
Ia sa sega ni vakakina vei kemudou ; ia ena nomudou tamata ga ko koya vei kemudou sa viavialevu ;
Ni sa sega ni lako mai na Luve ni tamata me qaravi , me dauveiqaravi ga , ka me solia na nona bula me kedrai voli e lewe vuqa .
A ra sa yaco ki Jeriko : ia ni ra sa lako tani e Jeriko ko koya kei ira na nona tisaipeli kei ira e lewe vuqa sara , sa tiko e na tutu-ni-sala me kerekere ko Patimeo na mataboko , na luve i Timeo .
Ia ni sa rogoca ko koya ni sai Jisu na kai Nasareci , sa vakatekivu me kaci , ka kaya , I Jisu , na Luve i Tevita , ni lomani au mai .
A ra sa lewe vuqa era vunauci koya me tiko lo : a sa qai kaci vakalevu cake kina ko koya , Na Luve i Tevita , ni lomani au mai .
Sa qai tu vakadua ko Jisu , ka sa kaya me kacivi mai . A ra sa qai kaciva na tamata mataboko , a ra sa kaya vua , Mo vakacegu , tu cake ; sa kacivi iko ko koya .
A sa biuta na nonai tutuvi ko koya , ka tu cake , ka lako vei Jisu .
A sa vosa ko Jisu , ka kaya vua , A cava ko sa vinakata meu cakava vei iko ? A sa kaya vua na tamata mataboko , Kemuni na Turaga , meu rai rawa .
A sa kaya vua ko Jisu , Mo lako ga ; sa vakabulai iko na nomu vakabauta . A sa rai rawa sara ko koya , ka sa muri Jisu e na gau-ni-sala .
Ia ni ra sa toro voleka ki Jerusalemi , ki Pecifaki kei Pecani , e na ulu-ni-vanua ni veiolive , sa tala ko koya e lewe rua na nona tisaipeli ,
Ia kevaka sa dua e kaya vei kemudrau , Drau sa kitaka oqo e na vuku ni cava ? drau kaya sa yaga vua na Turaga ; ena qai talai koya sara mai kike .
A rau sa lako , ka kunea na luve ni asa , sa noka tu e na mata ni katuba e na tikina sa sota vata kina e rua na sala ; a rau sa sereka .
A rau sa kaya vei ira me vaka ka vakarota ko Jisu : a ra sa qai laivi rau me lako .
A rau sa kauta na luve ni asa vei Jisu , ka tevuka kina na nodraui sulu , a sa vodoka ko koya ,
A ra sa lewe vuqa era sa tevuka na nodrai sulu e na gau-ni-sala : ka so tale era tamusuka eso na taba ni kau , ka biuta e na gau-ni-sala .
Ia ko ira sa liu , kei ira sa muri , era sa kaci , ka kaya , Osana ! sa kalougata ko koya sa lako mai e na yaca ni Turaga !
sa kalougata na matanitu nei Tevita na noda qase , ko koya sa yaco mai ! Osana kicake sara !
A sa curu ko koya ki Jerusalemi , ki na vale ni soro talega : ia ni sa vakaraica voli na ka kecega , a sa qai yakavi mai , sa lako yani ko koya ki Pecani , kei ira na lewe tinikarua .
Ia e na sabogibogi , ni ra sa lako mai Pecani , sa viakana ko koya :
A sa vosa ko Jisu , ka kaya kina , Me kakua na vuamu e kani emuri ka sega ni mudu . A ra sa rogoca na nona tisaipeli .
A ra sa yaco ki Jerusalemi : a sa curu ki na vale ni soro ko Jisu , ka vakatekivu me vakasevi ira tani kina era sa veivoli e na vale ni soro ; sa vukica talega na nodra tepeli era sa veisau i lavo , kei na nodra veitikotiko era volitaki ruve ;
a sa sega ni laiva e dua me colata e dua na ka e loma ni vale ni soro .
A sa vakavulici ira , ka kaya , Sa sega li ni volai , A noqu vale ena vakatokai me nodra vale ni masu , na veimatanitu kecega ? ia dou sa cakava me nodra qara na daubutako .
A ra sa rogoca ko ira na vunivola kei ira na bete levu , a ra sa segata me ra vakamatei koya : ni ra sa rerevaka , ni ra sa kurabui ko ira kecega na lewe vuqa e na nonai vakavuvuli .
Ia e na veiyakavi , sa lako tani e na koro ko koya .
Ia e na mataka , ni ra sa lako voli , era sa raica sa malai sara mai na wakana na vu ni lolo .
Ia ni sa nanuma ko Pita , sa kaya vei koya , Vakavuvuli , raica , na lolo ko sa lewa me ca sa malai sara .
A sa kaya vei ira ko Jisu , Dou vakadinata na Kalou .
O koya oqo kau sa kaya kina vei kemudou , A ka kecega dou sa kerea , ni dou sa masu , dou vakadinata ni dou sa rawata , ena qai nomudou ga .
Ia ni dou sa tu me masu , kakua ni cudruvi koya sa cala vei kemudou ; me kakua talega ni cudruvi kemudou e na vuku ni nomudoui valavala ca na Tamamudou sa tiko mai lomalagi .
A ra sa lako tale mai ki Jerusalemi : ia ni sa lako voli ko koya e na vale ni soro , sa lako mai vua ko ira na bete levu , kei ira na vunivola , kei ira na qase ,
A sa vosa ko Jisu , ka kaya vei ira , Au na tarogi kemudou talega e na dua na ka , ia dou tukuna vei au ; au na qai tukuna talega vei kemudou se kau sa lesi maivei meu cakava na veika oqo :
A ra sa veivosakitaka vakai ira , ka kaya , Kevaka eda na kaya , Sa vu mai lomalagi ; ena qai kaya ko koya , Ia dou a sega ni vakadinati koya e na vuku ni cava ?
Ia kevaka eda na kaya , sa vu mai na tamata ; era sa rerevaki ira na tamata ; ni ra sa vakasama kecega sa parofita dina ko Joni .
A ra sa vosa , ka kaya vei Jisu , Keitou sa sega ni kila . Sa qai vosa ko Jisu , ka kaya vei ira , Au na sega talega ni tukuna vei kemudou se kau sa lesi maivei meu cakava na veika oqo .
A sa vakatekivu ko koya me kaya vei ira e na vosa vakatautauvata , Sa dua na tamata sa tea e dua na were-ni-vaini , a sa viribaita vakavolivolita , a sa kelia na keli-ni-waini , a sa tara na nodra vale nai vakatawa , a sa lisitaka vei ira eso nai vakatau-ni-were , a sa qai lako ki na vanua tani .
Ia ni sa yaco na kena gauna sa tala ko koya e dua na tamata vei ira nai vakatau-ni-were , me kauta maivei ira nai vakatau-ni-were eso na vua ni were-ni-vaini .
A ra sa taura , ka yaviti koya , ka vakatala tani wale .
Sa qai tala tale vei ira ko koya e dua na tamata tani ; a ra sa vakamavoataka na uluna , ka vakacacana vakalevu .
A sa tala tale ko koya e dua tani ; a ra sa vakamatei koya , kei ira na lewe vuqa tani ; eso era sa yavita , ka so era sa vakamatea .
A sa vo ga e dua bauga na luvena , na nona gone ni toko , a sa talai koya talega emuri vei ira , ka kaya , Era na vakarokorokotaka na luvequ .
Ia ko ira nai vakatau-ni-were ko ya era sa kaya vakai ira , O koya oqo nai taukei emuri ; tou mai vakamatea , ena qai noda ga na were-ni-vaini .
A ra sa taura , ka vakamatea , ka biuta ki taudaku ni were-ni-vaini .
A cava beka ena qai kitaka na turaga ni were-ni-vaini ? ena lako ga mai ka vakamatei ira nai vakatau-ni-were , ka solia na were-ni-vaini vei ira na tani .
Dou sa sega beka ni wilika na tiki ni Vola Tabu oqo : A vatu era sa cata ko ira na matai ni vale , Sa yaco me kenai vakadei e na tutu-ni-vale :
A ra sa tala vua eso na Farisi , kei nai tokani i Eroti , me ra coriti koya e na nona vosa .
Ia ni ra sa yaco mai , era sa kaya vua , Vakavuvuli , keitou sa kila ko sa dina ga , ka sa sega ni rerevaka e dua ; ni ko sa sega ni doka na matadra na tamata , ia ko sa vakatavuvulitaka vakaidina ga nai valavala sa vinaka vua na Kalou : sa tara me da soli ka ni matanitu vei Sisa , se segai ?
me da solia , se me da kakua ni solia ? Ia sa kila ko koya na nodrai lawaki , a sa kaya vei ira , Dou sa dauveretaki au e na vuku ni cava ? kauta mai vei au e dua na pene , meu raica .
A ra sa kauta mai . A sa tarogi ira ko koya , A mata i cei oqo , kei na yaca i cei sa volai tu ? A ra kaya vua , A nei Sisa .
Sa qai kaya vei ira ko Jisu , Mo dou solia vei Sisa na ka sa nei Sisa , vei koya talega na Kalou na ka sa nona na Kalou . A ra sa kurabuitaki koya .
Era sa qai lako mai vei koya eso nai tokani i Setoki , ko ira era sa daukaya ena sega ni tu cake tale na mate : a ra sa taroga , ka kaya ,
Sa tiko na mataveitacini eratou lewe vitu : a sa vakawati ko koya sa qase , a sa mate , ka sega na luvena :
ia ni sa tu cake tale na mate , ena wati i cei vei iratou ko koya ? ni ratou sa curuma ko iratou na lewe vitu .
A sa vosa ko Jisu , ka kaya vei ira , Sa sega li ni vu ni nomudou sese oqo , ni dou sa sega ni kila nai Vola Tabu , se na kaukauwa ni Kalou ?
Ni ra na tu cake tale mai na mate , era na sega ni vakawati , se veimusumusukitaki me ra vakawati ; era na vakataki ira na agilose mai lomalagi .
Ia ni ra na tu cake tale na mate , dou sa sega li ni wilika e nai vola i Mosese , ni sa vosa na Kalou vei koya , mai na kau , ka kaya , Oi au na Kalou i Eparaama , kei na Kalou i Aisake , kei na Kalou i Jekope ?
Ka sa dua na vunivola , ni sa rogoca na nodra veileti , a sa kunea ni sa vosa vakavuku vei ira ko koya , sa qai lako mai ka tarogi koya , Ai vakaro cava sa kenai matai e nai vakaro kecega ?
A sa kaya vua ko Jisu , Sai matai ni vakaro kecega , Mo rogoca , na Isireli : O Jiova na noda Kalou Ko Jiova sa dua bau :
ia mo lomani Jiova na nomu Kalou e na lomamu taucoko , kei na yalomu taucoko , kei na nomu nanuma kece , kei na nomu kaukauwa kece .
Na kenai karua oqo , Mo lomana na kai nomu me vaka ko sa lomani iko . Sa sega e dua nai vakaro sa uasivi e nai vakaro ruarua oqo .
A sa kaya vei koya na vunivola , E vinaka , Vakavuvuli , ko sa kaya dina ni sa dua bauga na Kalou ; a sa sega tale e dua me rau le rua kaya ;
ia me da lomani koya e na lomada taucoko , kei na noda vakasama kece , kei na yaloda taucoko , kei na noda kaukauwa kece , ka me lomana na kai noda me vaka eda lomani keda , oqo na ka levu , ia na ka lailai nai soro kama kecega , kei nai soro kecega .
Ia ni sa raica ko Jisu ni sa vosa vakavuku ko koya , sa kaya vua , O sa sega ni yawa ki na matanitu ni Kalou . A sa sega e dua sa doudou emuri me vakatarogi koya .
A sa vosa ko Jisu ni sa vakatavuvuli tiko e na vale ni soro , ka kaya , Sa vakaevei ni ra kaya ko ira na vunivola sa luve i Tevita na Karisito ?
Ni sa kaya ko Tevita , ka sa vuna na Yalo Tabu , Sa kaya ko Jiova vua na noqu Turaga , Mo tiko e na ligaqu i matau , Meu vakamalumalumutaki ira mada na nomu meca me ra sai tutu-ni-yavamu .
A sa kaya vei ira e na nonai vakavuvuli , Dou qarauni kemudou maivei ira na vunivola , era sa vinakata me ra lako voli e nai sulu balabalavu , kei na veikidavaki e na rara ni veivoli ,
era sa kovea na nodrai yau na yada , a ra masu vakabalavu tiko me veivakaisini ; ko ira oqo era na cudruvi vakalevu .
A sa tiko ko Jisu e na yasana sa donuya na kato ni lavo , a sa raici ira na lewe levu ni ra sa biuta nai lavo ki na kato ni lavo : ka lewe vuqa era sa vutuniyau era sa biuta vakalevu .
A sa lako mai e dua na yada dravudravua , a sa biuta kina e rua nai lavo lalai sara , sa rauta e dua na facigi .
A sa kacivi ira na nona tisaipeli ko koya , ka kaya vei ira , Au sa kaya vakaidina vei kemudou , Na yada dravudravua oqo sa biuta vakalevu ki na kato ni lavo , ko ira kecega era sa biuta vakalailai ga :
ni ra sa biuta kina eso ko ira kecega mai na nodra ka e vuqa : ia ko koya oqo , sa dravudravua , ka sa biuta na nona ka kecega , io na nona ka kece e bula kina .
Ia ni sa lako tani ko koya e na vale ni soro , sa kaya vua e dua vei ira na nona tisaipeli , Vakavuvuli , raica , na kenai rairai ni veivatu , kei na veivale oqo !
A sa vosa ko Jisu , ka kaya vua , O sa raica na veivale lelevu oqo , ne ? ena sega ni vo e dua na vatu me veitaqataqai , ena talaraki sobu kecega .
Ia ni sa tiko ko koya mai na ulu-ni-vanua ni veiolive sa donuya na vale ni soro , eratou sa tarogi koya lo ko Pita kei Jemesa kei Joni kei Adriu ,
Sa qai vosa vei iratou ko Jisu , ka kaya , Raica vinaka de vakacalai kemudou e dua :
Ia ni dou na rogoca nai valu , kei nai rogorogo ni valu , dou kakua ni kidroa ; ni sa kilikili me yaco ; ia sa bera ga nai vakataotioti .
Ni ra na veibolebolei na veivanua eso , kei na veimatanitu eso ; ia ena tavuki na vanua e na veiyasana e vuqa , ena yaco talega na dausiga : oqo nai vakatekivu ga ni ka rarawa .
Ia dou qarauni kemudou vinaka : ni dou na soli yani ki na mataveilewai , dou na vakanakuitataki e na veivale ni lotu : dou na kau talega ki na matadra na kovana , kei na tui , e na vukuqu , mei vakadinadina vei ira .
Ia ena vunautaki dina mada eliu nai tukutuku-vinaka e na veivanua kecega .
Ia ni dou sa kau yani , ka soli me lewai , dou kakua mada ni lomaocaoca se cava mo dou kaya , dou kakua talega ni vakanananu kiliu ; ia na ka kecega ena soli vei kemudou e na tiki-ni-siga ko ya , sai koya ga mo dou vosataka : ni dou sa sega ni vosa koi kemudou , sa vosa ga na Yalo Tabu .
Ia era na dui soli ira yani na veitacini me vakamatei , kei na tama ni gone ena solia na luvena ; ia era na tu cake na gone vei ira na nodra qase , ka vakavuna na nodra mate .
Ia era na cati kemudou ko ira na tamata kecega e na vuku ni yacaqu ; ia ko koya ena vosota me yacova nai vakataotioti , ena vakabulai ko koya .
Ia ni dou sa raica e na yasana sa tabu ni tu kina na ka vakasisila sa dauveivakarusai , o koya sa vosa kina ko Taniela na parofita , ( me kila ko koya sa wilika , ) me qai dro ki na veiulu-ni-vanua ko ira era sa tiko e Jutia ;
ia me kakua ni lako sobu ki vale ko koya sa tiko e delana , se curu kina , me kauta tani e dua na ka mai na nona vale ;
ia me kakua ni lesu tale ko koya sa tiko e na were , me kauta na nonai sulu .
Ka na ca vei ira sa bukete , kei ira era sa vakasucuma na gone , e na gauna ko ya !
Ia dou masu me kakua ni yaco na nomudou dro e na vula i liliwa .
Ni na yaco na ka rarawa e na gauna ko ya ; sa sega ni vakakina mai nai vakatekivu ni nona buli ka na Kalou ka yacova na siga oqo , ka na sega talega emuri .
Ia kevaka sa sega ni vakalekalekataka na gauna ko ya na Turaga , sa sega na tamata me bula rawa : ia e na vukudra na digitaki , ko ira sa digitaka ko koya , sa vakalekalekataka ko koya na gauna ko ya .
Kevaka ena qai kaya vei kemudou e dua , Raica , eke na Karisito ; se , Raica , maikea ; kakua ni dinata :
ni na tubu mai na Karisito vakailasu eso , kei na parofita vakailasu eso , a ra na vakatakila mai na veivakatakilakila kei na veika e veivakurabuitaki , me vakacalai ira kina na digitaki , kevaka e rawa .
Ia dou qarauni kemudou vinaka : raica , au sa tukuna eliu vei kemudou na ka kecega .
Ia e na gauna ko ya , ni sa oti mada na ka rarawa ko ya , ena qai vakabutobutotaki na mata-ni-siga ; ena sega talega ni cila na rarama ni vula ;
ia era na qai raica na Luve ni tamata ni sa lako mai e na veio , e na kaukauwa levu kei nai ukuuku .
Ena qai talai ira na nona agilose ko koya , ka vakasoqoni ira vata na nona digitaki mai na mata ni cagi e va , mai nai yalayala kei vuravura kei nai yalayala kei lomalagi .
Mo dou kila mada na vosa vakatautauvata ni lolo ; Ni sa qai lavovou na tabana , a sa tubu na drauna , dou sa kila sa voleka na vula i katakata :
Au sa kaya vakaidina vei kemudou , Ena sega ni takali nai tabatamata oqo , ena yaco mada eliu na ka kecega oqo .
Ena takali ko lomalagi kei vuravura ; ia na noqu vosa ena sega ni takali .
Ia na siga ko ya kei na tiki-ni-siga ko ya sa sega e dua e kila , ko ira na agilose mai lomalagi e segai , se na Luvena , a Tamaqu duaduaga .
Dou qarauni kemudou vinaka ; dou vakatawa , ka masu : ni dou sa sega ni kila na kena siga .
Sa vaka e dua na tamata e lako ki na vanua tani , ko koya sa biuta na nona vale , a sa lesia vei ira na nona tamata me ra lewa , ka lesia vei ira yadua na nodra cakacaka , a sa kaya talega vua nai vakatawa me vakatawa tiko .
O koya mo dou qai vakatawa : ni dou sa sega ni kila na tiki-ni-siga ena lako mai kina nai taukei ni vale ; se ni sa yakavi , se ni sa lomaloma-ni-bogi , se ni sa tagi na toa , se ni mataka ;
ia na ka kau sa kaya vei kemudou , kau sa kaya vei ira kecega , Dou vakatawa .
Ia sa vo e rua na bogi me qai ia na kana vata ni lako-sivia kei na kana madrai sa sega ni vakaleveni : a ra sa vakasaqara ko ira na bete levu kei ira na vunivola me ra lawakitaki koya me ra taura , ka vakamatea .
Ia ni sa tiko ko koya mai Pecani e na vale i Saimoni na vukavuka , ni sa kana tiko , sa lako mai e dua na yalewa sa taura e dua na tavaya alapasita waiwai , na narita dina , sa talei sara ; a sa vorota na tavaya , ka livia ki na uluna .
A sa cudru sara eso vakai ira , ka kaya , Sa biu walega na waiwai oqo e na vuku ni cava ?
A sa kaya ko Jisu , Laivi koya ga ; dou sa saga e na vuku ni cava ? sa cakava vei au e dua na cakacaka vinaka :
sa tiko vakadua kei kemudou ko ira na dravudravua ; ia ni dou sa via cakava na ka sa yaga vei ira , sa rawarawa ga : ia koi au , kau na sega ni tiko vakadua kei kemudou .
Sa kitaka ko koya na ka sa rawata : sa lako mai eliu ko koya me lumuta na yagoqu me bulu .
Au sa kaya vakaidina vei kemudou , E na veiyasana kecega e vuravura taucoko ena vunautaki kina nai tukutuku-vinaka oqo , ena bau tukuni talega kina na ka sa kitaka na yalewa oqo , me kenai divi .
Ia ko Jutasa Isikarioti , e dua vei ira na lewe tinikarua , sa lako vei ira na bete levu , me soli koya vei ira .
Ia ni ra sa rogoca , era sa reki , a ra sa yalayala me ra soli lavo vua . Sa qai vakasaqara ko koya na gauna e rawarawa me soli koya kina .
Ia e nai matai ni siga ni kana madrai sa sega ni vakaleveni , ni ra sa vakamatea na lami ni lako-sivia , sa kaya vua ko ira na nona tisaipeli , Evei na tikina ko sa vinakata me keitou lako kina me vakarautaka mo ia kina na kana vata ni lako-sivia ?
A sa tala ko koya e lewe rua vei ira na nona tisaipeli , ka kaya vei rau , Drau lako ki na koro , drau na qai sota kaya e dua na tamata sa colata e dua na saqa wai : muri koya ;
ia na vale ena curu kina ko koya , drau kaya vua na kenai taukei , Sa taroga nai Vakavuvuli , Evei na tiki-ni-vale meu ia kina na kana vata ni lako-sivia kei ira na noqu tisaipeli ?
Ena qai vakatakila vei kemudrau e dua na tikina levu ecake e na vale sa vakarautaki tu na kenai yaya : drau vakarautaka kina na keda .
A rau sa lako yani na nona tisaipeli , ka yaco ki na koro ; a rau sa kunea me vaka ka kaya vei rau ko koya : a rau sa vakarautaka na kakana ni lako-sivia .
Ia ni sa yakavi mai , sa lako mai ko koya kei ira na le tinikarua .
Ia ni ra sa tiko ka kana , sa kaya ko Jisu , Au sa kaya vakaidina vei kemudou , ena soli au yani e dua vei kemudou , io ko koya sa kana vata kei au .
Sa qai rarawa na lomadra , ka ra dui kaya yadua vei koya , Oi au beka ? ka dua tale , Oi au beka ?
A sa kaya vei ira ko koya , E dua vei kemudou na lewe tinikarua , ko koya sa tokoca vata kei au na kena e na bilo .
Sa lako na Luve ni tamata , me vaka sa volai e na vukuna : ia ka ca vua na tamata ko ya sa solia yani na Luve ni tamata ! ke sa sega ni sucu na tamata ko ya ke sa vinaka vua .
Ia ni ra sa kana tiko , sa taura na madrai ko Jisu , ka lotutaka , ka dovia , ka solia vei ira , ka kaya , Dou taura , kania : oqo na yagoqu .
Sa qai taura na bilo ko koya , ia ni sa vakavinavinaka oti , sa solia vei ira ; a ra sa gunu kece kina .
A sa kaya vei ira , Sa noqu dra oqo ni veiyalayalati vou , sa liviraki e na vukudra e lewe vuqa .
Au sa kaya vakaidina vei kemudou , Au na sega ni gunuva tale na vua ni vaini , ka malua me yaco mada na siga kau na gunuva vou kina e na matanitu ni Kalou .
Ia ni ra sa sere oti , era sa lako yani ki na ulu-ni-vanua ni veiolive .
A sa kaya vei ira ko Jisu , Dou na tarabe kecega e na vukuqu e na bogi edaidai ; ni sa volai , Au na yavita nai vakatawa ni sipi , ka ra na dui vakasesei na qele ni sipi .
A ra sa lako ki na dua na yasana na yacana ko Kecisemani : a sa kaya ko koya vei ira na nona tisaipeli , Dou tiko ga eke , meu masu mada .
A sa kauti Pita vata kaya ko koya , kei Jemesa kei Joni , a sa vakatekivu me kidacala sara , ka yaluma sara .
A sa kaya vei ira ko koya , Sa rarawa vakalevu na yaloqu , me vaka kau na mate ; dou tiko ga eke , ka vakatawa .
A sa baci lako tale mai , ka kunei ira ni ra sa moce tu , a sa kaya vei Pita , I Saimoni , ko sa moce , ne ? ko sa sega ni rawata mo vakatawa ka dua bauga na aua , ne ?
Dou vakatawa ka masu , me kakua ni rawai kemudou na vere : e dina ga sa gu na yalo , ia na yago sa malumalumu .
A sa lako tani tale ko koya , ka masu , ka sa cavuta tale na vosa ko ya .
Ia ni sa lesu tale mai , sa kunei ira ni ra sa moce tiko , ni sa bibi na matadra , a ra sa sega ni kila e dua na ka me ra kaya vua .
A sa lako vakatolu mai , a sa kaya vei ira , Dou qai moce ga , ka dou vakacegu ; sa levu ga , sa yaco na gauna ; raica , sa soli yani na Luve ni tamata ki na ligadra na tamata ca :
tu cake , me da lako ; raica , sa voleka mai ko koya sa soli au yani .
Ia ni sa vosa tiko ko koya , sa lako sara mai ko Jutasa , e dua vei ira na le tinikarua , kei ira vata kaya e lewe vuqa sara era sa vakaiseleiwau ka vakaiwau , maivei ira na bete levu kei ira na vunivola kei ira na qase .
Ia ko koya sa soli koya yani sa tukuna oti vei ira e dua nai vakatakilakila , ka kaya , O koya kau na reguca , sai koya ; taura , ka kauta vakavinaka yani .
A ra sa qai tauri koya ka kauta yani .
A sa dua vei ira sa tu voleka sa ucuna na nonai seleiwau , a sa yavita na nona tamata na bete levu , ka sa taya laivi na daligana .
A sa tarogi ira ko Jisu , ka kaya , Dou sa lakova beka mai e dua na daubutako , ni dou sa vakaiseleiwau ka vakaiwau , mo dou tauri au ?
Au a tiko vata kei kemudou e na veisiga e na vale ni soro ka vakatavuvuli , ia dou a sega ni tauri au : ia nai Vola Tabu ena vakayacori ga .
Sa qai biuti koya ko ira kecega , ka dro .
A sa muri koya e dua na cauravou , a sa vakaitutuvi wale na yagona e nai tutuvi lineni ; a ra sa tauri koya :
A ra sa kauti Jisu vua na bete levu : a ra sa soqoni vata kaya ko ira kecega na bete levu kei ira na qase kei ira na vunivola .
Ia ko ira na bete levu , kei ira kecega na mataveilewai , era vakasaqara eso me ra beitaki Jisu , me mate kina ko koya ; a ra sa sega ni kunea :
ni ra sa lewe vuqa sa beitaka vakailasu , ia sa sega ni lako vata na nodrai tukutuku .
A sa sega talega ni lako vata na nodratoui tukutuku .
Sa qai tu cake na bete levu e na kedra maliwa , ka tarogi Jisu , ka kaya , Sa sega na ka ko kaya mai ? a cava oqo eratou sa beitaki iko kina ko iratou oqo ?
A sa galu tu ga ko koya , ka sa sega na ka sa kaya . Sa tarogi koya tale na bete levu , ka kaya vua , O iko beka na Karisito , na Luve i Koya sa nona na vakarokoroko , se segai ?
A sa kaya ko Jisu , Oi au ga : ia dou na raica na Luve ni tamata ni sa tiko e na liga i matau i Koya sa kaukauwa , ni sa lako talega mai e na veio ni lomalagi .
Sa qai dresulaka na nonai sulu na bete levu , ka kaya , Sa yaga vakacava me so tale nai vakadinadina ?
A ra sa qai ia eso me kasivita , ka tabonaka na matana , ka vaculaka , ka kaya vua , Tukuna mai se ko cei ; a ra sa sabica ko ira na ovisa .
Ia sa tiko e ra ko Pita e na rara ni vale , a sa lako mai e dua na vada ni bete levu ;
A sa cakitaka ko koya , ka kaya , Au sa sega ni kila , au sa lecava tu na ka ko sa kaya . A sa qai lako yani vaka ki na katuba ; a sa tagi na toa .
A sa raici koya tale na vada , a sa kaya vei ira sa tu voleka , Sa dua vei ira ko koya oqo .
A sa cakitaka tale ko koya . A sa dede vakalailai ga , a ra sa kaya vei Pita ko ira sa tu voleka , Sa dina ga sa dua vei ira ko iko ; ni ko sa kai Kalili .
Sa qai vakatekivu ko koya me ruru ka bubului , ka vaka , Au sa sega ni kila na tamata oqo dou sa vosa kina .
Sa qai tagi vakarua na toa . Sa qai nanuma ko Pita na vosa ka kaya vua ko Jisu , Ni sa sega ni tagi mada vakarua na toa , ko na cakitaki au vakatolu . Ia ni sa vakasama , sa tagi .
Ia e na mataka era sa qai bose vata ko ira na bete levu kei ira na qase kei ira na vunivola kei ira kece na mataveilewai , ka vesuki Jisu , ka kauta tani , ka solia vei Pailato .
A sa tarogi koya ko Pailato , Ko sa nodra Tui na kai Jutia , se segai ? A sa vosa ko koya , ka kaya vua , Ko sa kaya dina mai .
A sa vuqa na ka era sa beitaki koya kina ko ira na bete levu .
Sa qai tarogi koya tale ko Pailato , ka kaya , Ko sa sega ni kaya e dua na ka ne ? raica na kena levu ni ka era sa beitaka vei iko .
A sa sega na ka sa kaya ko Jisu ; a sa kurabui kina ko Pailato .
A sa dau nonai valavala e na solevu ko ya me sereka vei ira e dua na tamata vesu , ko koya era sa digitaka .
Sa qai vosa ko Pailato , ka kaya tale vei ira , A cava dou sa qai vinakata meu kitaka vua dou sa vakatoka me nodra Tui na kai Jutia ?
A ra sa qoqolou tale , Vakota ki na kauveilatai .
Sa qai kaya vei ira ko Pailato , A cava na ka ca sa cakava ko koya ? A ra sa qai qoqolou vakalevu cake , Vakota ki na kauveilatai .
Ia ni sa vinakata ko Pailato me vakalomavinakataki ira na lewe vuqa , sa sereki Parapa vei ira , a sa soli Jisu yani , ni sa vakanakuitataka mada eliu , me vakoti ki na kauveilatai .
A ra sa kauta tani ko ira na sotia ki na yasana ni vale ni turaga , ka vakasoqoni ira vata na mata sotia taucoko .
A ra sa vakasulumi koya e nai sulu lokaloka , a ra sa talia e dua nai sala e na veiwa-vakavotona , ka vakaisalataki koya kina .
A ra sa vakatekivu me kidavaka , Sa loloma , na nodra Tui na kai Jutia !
A ra sa warolaka na uluna e na dua na gasau , a ra sa kasivita , ka tekiduru ka vakarokoroko vua .
Ia ni ra sa vakalialia oti , era sa luvata vua nai sulu lokaloka , ka vakasuluma e na nonai sulu dina , ka kauta yani me ra vakota ki na kauveilatai .
A sa dua na kai Kirini , ko Saimoni , a tamadrau ko Alekisada kei Rufo , ko koya sa lako tu , ni sa lako tiko mai vanua , a ra sa vakasaurarataki koya me colata na nona kauveilatai .
A ra sa kauti koya ki na dua na yasana , ko Kolikoca , a kenai balebale , A vanua ni qavokavoka .
A ra sa solia vua na waini sa veiwaki vata kei na mura me gunuva ; a sa sega ni gunuva ko koya .
Ia ni ra vakota ki na kauveilatai , era sa qai vota na nona veisulu , ni ra vakawiri madigi , me ra dui kila nodrai votavota .
A ra sa vakota vata kaya ki na kauveilatai e lewe rua na daubutako ; e dua e na ligana i matau , ka dua e na ligana i mawi .
Ia ko ira sa lako voli , era sa vosavakacacataki koya , ni ra sa kuretaka na uludra , ka kaya , Drasa , ko iko sa basuka na vale ni soro , ka tara e na bogi e tolu ,
Sa vaka kina ko ira na bete levu , era sa vakalialia vakai ira , kei ira talega na vunivola , ka kaya , O koya sa dauvakabulai ira na tani ; ia sa sega ni vakabulai koya rawa :
me kevu sobu edaidai mai na kauveilatai na Karisito na nodra Tui na Isireli , me keimami raica ka vakabauta . Koi rau talega eratou a vakoti vata kaya ki na kauveilatai , erau sa vakalialiai koya .
Ia ni sa yaco nai kaono ni aua , sa butobuto na vanua taucoko , ka yacova nai kaciwa ni aua .
Ia e nai kaciwa ni aua sa kaci ko Jisu e na domo levu , ka kaya , Ilai , Ilai , lama sapakicani ? a kenai balebale , Noqu Kalou , noqu Kalou , ko sa biuti au e na vuku ni cava ?
Ia ka so vei ira sa tu voleka , ni ra sa rogoca , era sa kaya , Raica , sa kacivi Ilaija ko koya .
A sa cici e dua , ka tonisua e dua na vutovuto e na wai wiwi , ka vivia ki na dua na gasau , a sa vagunuvi koya , ka kaya , Laiva mada ; me da raica se na lako mai ko Ilaija me kevutaki koya sobu mai , se segai .
Ia ko Jisu , ni sa kaci e na domo levu , sa qai ciba yani .
A sa sei rua nai lati ni vale ni soro mai na tikina ecake ka kauta ki ra .
Ia ni sa raica na turaga ni valu , ko koya sa tu voleka ka donui koya , ni sa kaci vakaoqo ko koya , ka qai ciba yani , sa kaya , E dina ga sa Luve ni Kalou na tamata oqo .
Eso talega na yalewa era sa vakaraica vakayawa ; e dua vei ira ko Meri na yalewa ni Makitala , kei Meri na tinadrau ko Jemesa ka gone kei Josese , ko Salomi talega ;
A sa kidacala ko Pailato ni sa mate ko koya ; a sa kaciva na turaga ni valu , ka taroga se sa mate vakadede ko koya , se segai ?
a sa volia ko koya e dua nai sole lineni , a sa kevutaki koya sobu , ka solega kina , a sa vakotora e na dua nai bulubulu sa ta e na vatu ; a sa vaqiqica e dua na vatu ki na katuba ni bulubulu .
A rau sa raica na yasana sa vakotori kina ko koya , koi rau ko Meri na yalewa ni Makitala kei Meri na tina i Josese .
Ia ni sa oti na siga ni vakacecegu , ko iratou ko Meri na yalewa ni Makitala , kei Meri na tina i Jemesa , kei Salomi , eratou sa volia na waiwai vakaisaluaki , me ratou laki lumuti koya .
Ia e na mataka caca e nai matai ni siga ni wiki , eratou sa lako mai ki nai bulubulu ni sa qai cabe na siga .
Ia ni ratou sa curu ki nai bulubulu , eratou sa kunea e dua na cauravou sa tiko e na tikina i matau , sa vakaisulu e nai sulu balavu ka vulavula ; a ratou sa rere .
A sa kaya vei iratou ko koya , Dou kakua ni rere : dou sa vakasaqarai Jisu na kai Nasareci , ko koya ka lauvako ki na kauveilatai : sa tu cake tale ko koya : sa sega eke : raica na tikina era a vakotora kina !
ia dou lako , tukuna vei ira na nona tisaipeli , vei Pita talega , ni sa liutaki kemudou ko koya ki Kalili ; dou na raici koya kina , me vaka na nona vosa vei kemudou .
A ratou sa lako kusarawa yani , ka dro mai nai bulubulu ; ia eratou sa sautaninini ka kidroa ; eratou sa sega talega ni kaya e dua na ka vua e dua ; ni ratou sa rere .
Ia ni sa tu cake tale ko koya e na mataka lailai e nai matai ni siga ni wiki , sa rairai eliu ko koya vei Meri na yalewa ni Makitala , ko koya ka vakaseva tani vua ko koya e lewe vitu na tevoro .
Sa qai lako ko koya ka tukuna vei ira era dautiko vata kaya eliu , ni ra sa rarawa ka tagi .
Sa qai rairai ko koya ia sa dua tani na yagona ki na lewe rua vei ira , ni rau sa lako tiko ki na dua na yasana ki vanua :
a rau sa lako ka tukuna vei ira sa vo ; a ra sa sega talega ni vakadinati rau .
Sa oti , sa rairai ko koya vei ira na lewe tinikadua ni ra sa kana tiko , a sa vunauci ira e na vuku ni nodra sega ni vakabauta kei na nodra lomakaukauwa , ni ra sa sega ni vakadinati iratou eratou sa raici koya ni sa tu cake tale .
A sa kaya vei ira , Dou lako yani ki vuravura taucoko , ka vunautaka nai tukutuku-vinaka kivei ira na tamata kecega .
O koya sa vakabauta ka sa papitaisotaki ena bula : ia ena cudruvi ga ko koya sa sega ni vakabauta .
Ia na veivakatakilakila oqo era na cakava ko ira sa vakabauta : Era na vakaseva tani na tevoro eso e na yacaqu ; era na vosataka na vosa ni veivanua tani ;
Ia ni sa vosa oti vei ira na Turaga ko Jisu , sa kau cake ki lomalagi , ka sa tiko sobu e na liga i matau ni Kalou .
Ia ko ira , era sa lako yani , ka vunau e na veiyasana kecega , a sa cakacaka vata kei ira na Turaga , a sa vakadinadinataka na vosa e na veivakatakilakila sa muri . Emeni .
E na gauna sa tui Jutia kina ko Eroti , sa dua na bete ko Sakaraia na yacana , e na matabete i Epaia : a sa watina e dua vei ira na luve i Eroni , ko Ilisapeci na yacana .
A rau sa dodonu ruarua e na mata ni Kalou , erau sa muria kecega na vunau kei nai vakaro ni Turaga , ka sega ni cala .
A sa yaco , ni sa ia tiko ko koya na cakacaka vakabete e na mata ni Kalou , e na vuku ni nona matabete ,
A sa kaya vua na agilose ko Sakaraia , A cava meu kila kina na ka oqo ? niu sa qase , a sa vuqa na yabaki ni watiqu .
A sa vosa na agilose , ka kaya vua , Oi au ko Keperieli , au sa dautu e na mata ni Kalou ; ia kau sa talai mai meu vosa vei iko , ka tukuna vei iko nai tukutuku vinaka oqo :
Ia , e nai kaono ni vula sa talai na agilose ko Keperieli mai vua na Kalou , ki na dua na koro mai Kalili , a yacana ko Nasareci ,
A sa lako mai vei koya na agilose , ka kaya , Sa loloma , ko iko sa daulomani ! sa tiko vei iko na Turaga ; ko sa kalougata vakalevu vei ira na yalewa tani .
Ia ko koya , sa kidroa e na nona vosa , a sa vakanananu e lomana se vakabeka evei nai valavala ni veikidavaki vakaoqo .
A sa kaya vei koya na agilose , Kakua ni rere , Meri : ni ko sa kune loloma vua na Kalou :
ka raica , ko na kunekune , ko na vakasucuma talega e dua na gonetagane ; ia mo vakayacani koya ko JISU .
Ena levu ko koya , ka na vakatokai na Luve i Koya sa cecere sara ; ia na Turaga na Kalou ena solia vua nai tikotiko vakaturaga nei tamana ko Tevita :
ia ena lewa ko koya na mataqali i Jekope ka sega ni mudu ; ena sega talega ni oti na nona matanitu .
Sa qai kaya vua na agilose ko Meri , Ena yaco vakabeka evei na ka oqo , niu sa sega ni veiyacovi kaya e dua na tagane ?
A sa vosa na agilose , ka kaya vua , Ena lako sobu mai vei iko na Yalo Tabu , ena vakarurugi iko talega na kaukauwa i Koya sa cecere sara : ia ko koya ena sucu mai vei iko ena vakatokai kina me ka tabu na Luve ni Kalou .
Ka raica , na dauvemu ko Ilisapeci , sa kunekunetaka talega e dua na gone tagane , ni sa qase ; ia oqo sa kenai kaono ni nona vula , ko koya ka vakatokai e yava .
Ni na sega ni dredre vua na Kalou e dua na ka .
Sa qai kaya ko Meri , Raica na vada ni Turaga ; me yaco ga vei au me vaka na nomuni vosa . A sa lako tani na agilose maivei koya .
A sa kaya ko Meri , Sa vakamalua vua na Turaga na yaloqu ,
A ra sa rogoca ko ira sa tiko voleka vua , kei ira na dauvena , ni sa lomani koya vakalevu na Turaga ; a ra sa reki vata kaya .
Ia e nai kawalu ni siga era sa lako mai me ra ciliva na gone ; a ra sa vakayacani koya ko Sakaraia , me rau veiyacani kei tamana .
A ra sa tugana e lomadra ko ira kece era rogoca , a ra sa kaya , Ena vakabeka evei nai valavala ni gone oqo ? A sa tiko vata kaya na liga ni Turaga .
A sa tubu cake na gone , a sa yalomatua sara , a sa tiko e loma ni veikau me yaco mada na nona siga me vakarairaitaki kina vei ira na Isireli .
Ni sa oti na bogi walu , me qai cilivi kina na gone , sa vakatokai na yacana ko Jisu , me vaka ka vakatoka na agilose ni sa bera ni kunekunetaki .
Ka raica , sa dua na tamata mai Jerusalemi , ko Simioni na yacana ; a sa yalododonu ka daulotu na tamata oqo , a sa waraka na nodra vakacegui na Isireli ; a sa tiko vei koya na Yalo Tabu .
A sa lako mai ko koya e na tiki-ni-siga ko ya , a sa vakavinavinakataka talega na Turaga , a sa vosataki koya vei ira kecega era tiko mai Jerusalemi era waraka nai Vakabula .
Ia ni rau sa cakava oti na ka kecega me vaka na vunau ni Turaga , eratou sa lesu tale ki Kalili , ki na nodratou koro ko Nasareci .
A sa tubu cake na gone , a sa yalomatua mai , sa sinai e na vuku ; a sa tu vei koya na loloma ni Kalou .
A rau sa lako na nona qase e na veiyabaki ki Jerusalemi ki na kana vata ni lako-sivia .
ia ni ratou sa vakaotia na veisiga , ka rau sa lesu tale , sa tiko ga na gone ko Jisu mai Jerusalemi ; a rau sa sega ni kila ko Josefa kei tinana .
A ra sa kurabui ko ira kece era sa rogoca , e na nona vuku kei na nona vosa .
A sa kaya vei rau ko koya , E na cava drau sa vakasaqarai au ? drau sa sega beka ni kila ni sa kilikili kei au meu tiko e na vale nei Tamaqu ?
A rau sa sega ni kila nai balebale ni vosa sa kaya vei rau ko koya .
A sa tubu cake ko Jisu e na vuku kei na yagona talega , a sa vinakati koya vakalevu cake tikoga na Kalou kei ira talega na tamata .
Ia e nai katinikalima ni yabaki sa tui kina ko Tiperiu Sisa , ka sa kovana mai Jutia ko Ponitio Pailato , a sa turaga mai Kalili ko Eroti , a sa turaga mai Ituria kei na vanua ko Tirakoniti ko Filipi na tacina , a sa turaga mai Apilini ko Lisania ;
ni sa bete levu ko Anasa kei Kaiafa , sa qai yaco na vosa ni Kalou vei Joni na luve i Sakaraia e loma ni vanua .
A sa lako mai ko koya ki na veiyasana kecega sa voleka ki na Joritani , a sa vunautaka na nodra papitaiso era veivutuni me bokoci nai valavala ca ;
me vaka sa volai e nai vola ni vosa i Aisea na parofita , ni sa kaya , A domo ni dua sa kacikaci e loma ni vanua , Dou caramaka na sala i Jiova , Cakava me dodonu na nona salatu :
Sa qai kaya ko koya vei ira na lewe vuqa era sa lako mai me papitaisotaki ira ko koya , Oi kemudou na kawa ni gata , ko cei sa vakasalataki kemudou mo dou dro tani mai na cudru sa bera mai ?
o koya mo dou qai vuataka na vua e kilikili kei na veivutuni ; ia dou kakua ni kaya e na lomamudou , A tama i keimami ko Eparaama ; niu sa kaya vei kemudou , sa rawarawa vua na Kalou me vakatubura na veivatu oqo me ra luve i Eparaama .
Ia na matau sa no edaidai e na vu ni kau , ka sa ta laivi kina na kau kecega sa sega ni vuataka na vua vinaka , a sa biu ki na bukawaqa .
A ra sa tarogi koya ko ira na lewe vuqa , ka kaya , A cava me keimami cakava ?
A sa vosa ko koya , ka kaya vei ira , Ko koya sa rua na nonai curucuru , me solia vua sa sega na nona : me kitaka vaka talega kina ko koya sa tu vua na kakana .
Sa qai lako talega mai ko ira eso na daukumuna nai vakacavacava me ra papitaisotaki , a ra sa taroga , Vakavuvuli , a cava me keimami cakava ?
A sa kaya vei ira ko koya , Dou kakua ni taura me levu cake e na ka sa lesi vei kemudou .
O ira talega na sotia , era sa mai tarogi koya , ka kaya , A cava me keimami cakava ? A sa kaya vei ira ko koya , Dou kakua ni vakacacana e dua , se beitaka vakailasu ; dou lomavinaka talega e na kemudoui voli .
Ia ni sa wawa ko ira na tamata , a sa vakananumi Joni e na lomadra ko ira kecega na tamata , se na Karisito ko koya , se segai ;
sa vosa ko Joni , ka kaya vei ira kecega , E dina kau sa papitaisotaki kemudou e na wai : a sa lako mai ko koya sa levu cake vei keirau , ia na wa ni nonai vava kau sa sega ni yaga meu sereka : ena papitaisotaki kemudou ko koya e na Yalo Tabu kei na bukawaqa :
ia sa taura e ligana na nonai sivi ni sila , ka na vakasavasavataka sara ko koya na sila ni nona rara , ka binia vata na sila ki na nona lololo : ka na vakama ko koya na qana e na bukawaqa e sega ni bokoci rawa .
A sa vuqa tale na ka sa vunautaka ko koya vei ira na tamata e na nona vunau .
Ia ko Eroti na turaga , ni sa vunauci koya ko koya e na vuku i Erotiasa na wati i Filipi na tacina , kei na vuku ni ka ca kecega sa kitaka ko Eroti ,
Ia ni ra sa papitaisotaki tiko na tamata kece , sa papitaisotaki talega ko Jisu ; ka ni sa masu tiko , sa wase rua ko lomalagi ,
Ia ni sa sinai ko Jisu e na Yalo Tabu , sa lesu tale mai na Joritani , a sa kauti koya na Yalo Tabu ki na loma ni veikau ,
A sa kaya na tevoro kivei koya , Kevaka ko sa Luve ni Kalou , mo kaya mada me vuki na vatu oqo mei buli madrai .
A sa vosa vua ko Jisu , ka kaya , Sa volai , Ena sega ni bula na tamata e na madrai duaduaga , sa bula ga e na vosa kecega ni Kalou .
A sa tuberi koya na tevoro ki na dua na ulu-ni-vanua cecere , a sa vakaraitaka vei koya vakasauri sara na veimatanitu kecega e vuravura .
Sa qai kaya na tevoro kivei koya , A lewa ni ka kecega oqori kau na solia vei iko , kei na kedrai ukuuku talega , ni sa soli vei au , ia kau sa solia vei koya yadua kau sa via solia kina :
A sa vosa vua ko Jisu , ka kaya , Mo lako ki dakuqu , Setani : ni sa volai , Mo vakarokoroko vei Jiova na nomu Kalou , ia mo qaravi koya duaduaga .
A sa kauti koya ki Jerusalemi , ka vakatikora e na taba ni vale ni soro , a sa kaya vua , Kevaka ko sa Luve ni Kalou , mo rika sobu eke ;
A sa lesu tale ko Jisu e na kaukauwa ni Yalo Tabu ki Kalili ; a sa kuruvaki na kenai rogorogo ki na vanua taucoko sa vakavolivolita .
A sa vakatavuvuli tiko e na nodra veivale ni lotu , a ra sa dokai koya ko ira kecega .
A sa yaco ki Nasareci , a koro ka susugi kina : ia me vaka na nonai valavala , sa curu ki na vale ni lotu e na siga ni vakacecegu , a sa tu cake me wili vola .
A sa lako sobu ki Kapenaumi , a koro mai Kalili , a sa vakatavuvuli e na veisiga ni vakacecegu .
A sa tiko e na vale ni lotu e dua na tamata , ka curumi koya na yalo ni dua na tevoro velavela , a sa qoqolou e na domo levu ,
A sa vunauci koya ko Jisu , ka kaya , Mo galu ga , ka lako tani mai vua . Ia ni sa bitabitalaki koya mada na tevoro e na kedra maliwa , sa qai lako tani mai vua , a sa sega ni vakamavoataka .
A ra sa kurabui kecega , a ra sa veivosaki vakai ira , ka kaya , A cava beka na vosa oqo ! ni sa vosa vakaturaga ka vakamana ko koya vei ira na yalo velavela , a ra sa lako tani sara .
A sa kuruvaki yani na kenai rogorogo ki na veiyasana kecega ni vanua sa vakavolivolita .
A sa lako tani mai na vale ni lotu ko koya , ka curu ki na vale i Saimoni . A sa tauvi koya na tina ni wati i Saimoni e dua na katakata levu ; a ra sa masuti koya e na vukuna .
A sa tu e tikina ko koya , ka vunauca na katakata : a sa takali vua ; a sa tu cake sara ko koya , ka qaravi iratou .
Ia ni sa dromu tiko na siga , ko ira kecega sa tauvi mate na nodra e na mate eso , era sa kauti ira kivei koya : a sa tabaki ira yadua ko koya e na ligana , ka vakabulai ira .
Ia era sa lewe vuqa sa lako tani maivei ira eso na tevoro , ni ra sa qoqolou tiko , ka kaya , O iko na Karisito na Luve ni Kalou . A sa vunauci ira ko koya , ka sega ni laiva me ra vosa , ni ra sa kila sa Karisito ko koya .
Ia ni sa siga sa lako tani ko koya , ka lako ki na dua na yasana lala : a ra sa vakasaqarai koya ko ira na tamata , a ra sa lako mai vua , ka tarovi koya me kakua ni lako tani vei ira .
A sa kaya vei ira ko koya , Sa dodonu meu lako meu tukuna nai tukutuku-vinaka ni matanitu ni Kalou e na veikoro tani talega : ni sa ka oqo kau sa talai mai kina .
A sa dauvunau ko koya e na veivale ni lotu mai Kalili .
Ia ni sa drigiti koya ko ira na tamata me ra rogoca na vosa ni Kalou , sa tu ko koya e na bati ni drano mai Kenisareti ,
a sa raica e rua na waqa sa noka e na drano ; ia eratou sa lako tani kina na gonedau , a sa vuya na lawa .
A sa vodoka e dua na waqa , a nei Saimoni , a sa kerea me toro yani vakalailai ki wai . A sa tiko sobu ko koya e na waqa , ka vakavulici ira na lewe vuqa .
Ia ni sa tinia na nona vosa ko koya , sa kaya vei Saimoni , Sudra yani ki wai titobu , ka dou viritaka sobu na nomudou lawa me rawa mai eso .
A sa vosa ko Saimoni , ka kaya vua , Na Turaga , keitou sa ia tiko e na bogi ka sigavaka , ka keitou sa sega ni rawata e dua na ka ; ia e na vuku ni nomuni vosa , kau na viritaka sobu na lawa .
Ia ni ratou sa kitaka vakakina , sa ka levu sara na ika eratou sa kovuta : a sa bote kina na nodratou lawa .
A ratou sa yalovi iratou na nodratoui tokani eratou sa tiko e na waqa kadua , me ratou mai vukei iratou . A ratou sa lako mai , a ratou sa vakasinaita ruarua na waqa , a rau sa voleka ni luvu .
Ia ni ratou sa kauta ruarua na waqa ki vanua , eratou sa biuta na ka kecega , ka muri koya .
Ia ni sa tiko e na dua na koro ko koya , raica , sa dua na tamata sa roboti koya na vukavuka : ia ni sa raici Jisu , sa cuva vakatoboicu , ka masuta , ka kaya , Kemuni na Turaga , kevaka ko ni sa vinakata , ko ni sa vakasavasavataki au rawa .
A sa dodoka na ligana ko koya , ka tarai koya , ka kaya , Au sa vinakata : mo savasava mai . A sa takali sara vua na vukavuka .
A sa vakarota vua ko koya me kakua ni tukuna vua e dua : ia mo laki vakaraitaki iko vua na bete , ka vakacabora na nomui vakasavasavataki , me vaka na vosa i Mosese , mei vakadinadina vei ira .
Ia na kenai rogorogo sa kuruvaki vakalevu sara kina ; a ra sa lewe vuqa sara era sa soqoni vata mai me ra vakarogoca , me ra sa vakabulai talega mai na nodra malumalumu .
A sa lako tani yani ko koya ki veikau , ka masu .
Ia sa dua na siga , sa vakatavuvuli tiko ko koya , ka sa tiko voleka kina eso na Farisi kei na vu-ni-vunau , era sa lako mai na koro lalai kecega mai Kalili , kei Jutia , mai Jerusalemi talega : a sa tu vua na kaukauwa ni Turaga me vakabulai ira .
Ka raica , eso na tamata eratou sa kauta mai e nai mocemoce e dua na tamata sa tauvi-paralasi ; a ratou sa vakatovolea me ratou kauta ki loma , me ratou vakadavora e na mata i koya .
Ia ni ratou sa sega ni kauti koya rawa ki loma e na vukudra na lewe vuqa , eratou sa cabe cake ki dela ni vale , ka tukuca sobu e na macawa ni tibitibi e nai mocemoce ki na kedra maliwa e na matai Jisu .
Ia ni sa raica na nodratou vakabauta ko koya , sa kaya vua , Ko iko , sa bokoci na nomui valavala ca .
A ra sa vakatekivu ko ira na vunivola kei ira na Farisi me ra veinanuyaka , ka kaya , Ko cei oqo sa vosa vakacacataka na Kalou ? ko cei tale sa bokoca rawa nai valavala ca , na Kalou duaduaga ?
Ia ni sa kila ko Jisu na nodra veinanuyaka , sa vosa , ka kaya vei ira , A cava dou sa veinanuyaka e na lomamudou ?
a cava vei rau e rawarawa cake , me kaya , Sa bokoci na nomu i valavala ca ; se me kaya , Mo tu cake , ka lako voli ?
ia mo dou kila kina ni sa rawata na Luve ni tamata e vuravura me bokoca nai valavala ca , ( sa qai kaya ko koya vua sa tauvi-paralasi , ) Au sa kaya vei iko , Mo tu cake , ka kauta na nomui mocemoce , ka lako ki na nomu vale .
A sa tu cake sara ko koya e matadra , a sa kauta na ka sa davo kina , ka lako ki na nona vale , ka vakarokorokotaka na Kalou .
A ra sa kurabui kecega , a ra sa vakarokorokotaka na Kalou ; a sa kani ira na rere , ka kaya , Eda sa kunea edaidai na veika e veivakurabuitaki sara .
Sa oti na veika oqo , sa lako yani ko koya , a sa raica e dua sa kumuna nai vakacavacava , ko Livai na yacana , sa tiko e na vale ni vakacavacava : a sa kaya vua , Muri au .
A sa biuta na ka kecega ko koya , ka cavu tu , ka muri koya .
A sa cakava vua e dua na magiti levu ko Livai e nona vale : a ra sa lewe vuqa na kumuna nai vakacavacava kei ira tale eso era sa tiko vata kei ira me ra kana .
Ia ko ira na nodra vunivola kei ira na Farisi era sa vosa vakatani vei ira na nona tisaipeli , ka kaya , A cava dou sa kana vata ka gunu vata kina kei ira sa kumuna nai vakacavacava kei ira na tamatai valavala ca ?
A sa vosa ko Jisu , ka kaya vei ira , Sa sega ni yaga na vuniwai vei ira sa bula vinaka ; vei ira ga era sa tauvi-mate :
au sa sega ni lako mai meu kacivi ira na yalododonu , me ra veivutuni , ko ira ga nai valavala ca .
A ra sa kaya vua , A cava sa lolo vakavuqa tiko kina ka daumasu ko ira na tisaipeli i Joni , kei na nodra tisaipeli talega na Farisi : ia na nomuni era sa kana ka gunu ?
A sa kaya vei ira ko koya , Dou sa lewai ira rawa li na weka ni tagane sa qai vakawati me lolo , ni sa tiko vata kei ira na tagane sa qai vakawati ?
Ia ena yaco mai na siga , ena kau tani kina vei ira na tagane sa qai vakawati ; era na qai lolo e na gauna ko ya .
A sa vosataka talega vei ira e dua na vosa vakatautauvata : Sa sega na tamata sa cula vata na tiki ni sulu vou ki nai sulu madra ; de sa dresuka na tikina vou , a sa sega ni veikabi vata na tikina vou sa cula kaya nai sulu madra .
A sa sega na tamata sa vakataloca na waini vou ki na tavaya kuli-ni-manumanu madra ; de sa vakacabotetaka na tavaya na waini vou a sa dave yani , ka sa ca talega na tavaya .
Ia ka vinaka me vakataloci na waini vou ki na tavaya vou , a sa maroroi ruarua kina .
Sa sega talega na tamata , ni sa gunuva oti na waini makawa , me qai vinakata na waini vou ; ni sa kaya , E vinaka vei rau na ka makawa .
Ia e na dua na siga ni vakacecegu , sa lako ko koya e loma ni veiwere ni sila ; a ra sa doloka na veisola ni sila na nona tisaipeli , a ra sa qilia e na ligadra ka kania .
Ia ka so vei ira na Farisi sa kaya vei ira , A cava dou sa kitaka kina na ka e sega ni tara me caka e na Siga ni Vakacecegu ?
A sa vosa ko Jisu , ka kaya vei ira , Dou sa sega beka ni wilika na ka oqo , a ka sa kitaka ko Tevita , ni sa viakana , ko koya kei ira sa tiko vaka kaya :
Ni sa curu ko koya ki na vale ni Kalou , ka taura ka kania na madrai dauraici , ka solia talega vei ira era sa tiko vata kaya ; ko ya sa sega ni tara me ra kania na tani sa tara duaduaga vei ira na bete ?
A sa kaya vei ira ko koya , Sa Turaga talega ni Siga ni Vakacecegu na Luve ni tamata .
Ia e na dua tani tale na Siga ni Vakacecegu , sa curu ko koya ki na vale ni lotu , ka vakatavuvuli : a sa tiko kina e dua na tamata sa malai na ligana i matau .
A ra sa vakaraici koya ko ira na vunivola kei ira na Farisi , se na ia na veivakabulai e na Siga ni Vakacecegu , se segai ; me ra kunea na ka me beitaki koya kina .
Ia ka sa kila na nodra nanuma ko koya , ka kaya vua na tamata sa malai na ligana , Tu cake , ka wavu tu e na kedra maliwa . A sa tu cake ko koya , ka wavu tu .
Sa qai kaya vei ira ko Jisu , Au na tarogi kemudou e na dua na ka : Sa tara beka me caka na ka vinaka e na siga ni vakacecegu , se na ka ca ? me ia na veivakabulai , se na veivakamatei ?
Ia ni sa rai vakavolivolita vei ira kecega ko koya , sa kaya vua na tamata , Dodoka mai na ligamu . A sa kitaka vakakina : a sa vakabulai na ligana , a sa vaka na ligana kadua .
A ra sa cudru vakalevu sara ; a ra sa veivosaki vakai ira , se cava me ra kitaka vei Jisu .
Ia e na gauna ko ya , sa lako ko koya ki na ulu-ni-vanua me masu , a sa masu tiko vua na Kalou e na bogi ka siga vaka .
Ia ni sa siga mai , sa kacivi ira na nona tisaipeli : ka sa digitaki ira e lewe tinikarua maivei ira , a sa vakatokai ira mei apositolo :
A sa lako sobu vata kei ira ko koya , ka tu e na buca , ka ra sa lewe vuqa sara na nona tisaipeli , kei na tamata era lewe vuqa sara mai Jutia taucoko kei Jerusalemi , kei na baravi kei Taia kei Saitoni , era sa lako mai me ra rogoci koya , ka me ra vakabulai talega mai na nodra mate ;
A ra sa vakatovolea kecega na lewe vuqa me ra tarai koya : ni sa taka maivei koya na kaukauwa mana , ka vakabulai ira kecega .
A sa ta cake vei ira na nona tisaipeli , ka kaya , Dou sa kalougata na dravudravua ; ni sa nomudou na matanitu ni Kalou .
Dou sa kalougata , koi kemudou sa viakana edaidai : ni dou na vakamamautaki . Dou sa kalougata , koi kemudou sa tagi edaidai : ni dou na dredre .
Dou sa kalougata ni sa cati kemudou ko ira na tamata , ni ra sa vakatatabui kemudou , ka vakasewasewani kemudou , ka vakarogorogocataka na yacamudou , e na vukuna na Luve ni tamata .
Dou reki e na siga ko ya , ka rika e na marau : raica , sa levu na kenai sau vei kemudou mai lomalagi : era kitaka vakakina ko ira na nodra qase vei ira na parofita .
Ia dou na ca , koi kemudou sa vutuniyau ! ni dou sa qai rawata na nomudou vakacegu .
Dou na ca , koi kemudou sa mamau ! ni dou na viakana . Dou na ca , koi kemudou sa dredre edaidai ! ni dou na rarawa ka tagi .
Ia kau sa kaya vei kemudou sa rogoca , Lomani ira na nomudou meca , caka vinaka vei ira sa cati kemudou ,
Kevaka e dua sa sabica na balumu e dua , golea talega vua nai kadua : ka mo kakua ni bureitaka na nomui curucuru vei koya sa kauta tani na nomu kote .
Ia mo solia vei ira kecega sa mai kerekere vei iko ; ka mo kakua ni taroga tale na nomui yau vei koya sa kauta tani .
Ia me vaka dou sa vinakata me ra kitaka vei kemudou na tamata , dou kitaka vaka talega kina vei ira .
Ia kevaka dou lomani ira sa lomani kemudou , ko cei me vakavinavinaka vei kemudou ? ia ko ira na tamatai valavala ca era sa lomani ira sa mai loloma vei ira .
Ia kevaka dou sa solia me tauri mada vei ira ga dou sa vakanuinui me rawata tale maikina , ko cei me vakavinavinaka vei kemudou ? ni sa solia ko ira talega na tamata ca vei ira na tamata ca , me ra rawata tale na ka e tautauvata .
Ia mo dou lomani ira na nomudou meca , ka caka vinaka , ka solia me tauri mada ni dou sa sega ni nuitaka mo dou rawata tale e dua na ka ; ena levu kina na kenai sau vei kemudou , ia dou na qai luve i Koya sa cecere sara : ni sa loma soli ko koya vei ira era sa sega ni vakavinavinaka ka sa tamata ca .
O koya mo dou qai yalololoma , me vaka sa yalololoma na Tamamudou .
Ia dou kakua ni daulelewa , dou na qai sega ni lewai : dou kakua ni dauveibeitaki , dou na qai sega ni beitaki : dou kakua ni daucudruva na tamata , dou na qai sega ni cudruvi :
mo dou dausoli , ka na soli vei kemudou ; nai vakarau vinaka , ka tabaki sobu , ka kuretaki vata , ka vuabale , era na solia na tamata ki na lomaseremudou . Ia nai vakarau dou sa vakarautaka , ena vakarautaki tale vei kemudou .
A sa tarogi ira ko koya e na dua na vosa vakatautauvata : E rawata beka na mataboko me tubera na mataboko ? erau na sega beka ni lutu ruarua ki na keli ?
Sa sega na tisaipeli me uasivi vua na nonai vakavuvuli : ia ko koya yadua ni sa yaco me vinaka sara , erau na qai tautauvata kei na nonai vakavuvuli .
Ia ka vakaevei ni ko sa raica na malamala e na mata ni wekamu , ka ko sa sega ni nanuma na kau sa tu e matamu ?
Ni sa sega na kau vinaka me vuataka na vua ca ; se na kau ca me vuataka na vua vinaka .
Ni sa kilai na kau kecega e na vuana . Sa sega ni veti na lolo mai na wa-vakavotona , se veti na vua-ni-vaini mai na wa-gadrogadro .
A tamata vinaka sa kauta mai na ka vinaka mai na lololo vinaka ni lomana : kei na tamata ca sa kauta mai na ka ca mai na lololo ca ni lomana : ni sa vosataka na gusuda na ka sa oso vakalevu kina na lomada .
Ia ka vakaevei ni dou sa vakatokai au me Turaga , Turaga , ka sega ni cakava na ka kau sa kaya ?
O koya yadua sa lako mai vei au , ka rogoca na noqu vosa , ka cakava , au na vakatakila vei kemudou na tamata erau sa tautauvata kaya :
Erau sa tautauvata kei na tamata sa tara e dua na vale , a sa kelivaka titobu , ka tauyavutaka e na dela ni vatu : ia ni sa yaco na waluvu , sa coka vakaukauwa na vale ko ya na dobui , a sa sega ni yavalata rawa : ni sa tauyavutaki e na dela ni vatu .
Ia ko koya sa rogoca ka sega ni cakava , erau sa tautauvata kei na tamata sa tara e dua na vale e na dela ni soso , ka sega na kena yavu ; a sa coka vakaukauwa na dobui , a sa bale sara kina ; ia na ka levu na kena rusa na vale ko ya .
Ia ni sa vakaotia na nona vosa kecega ni ra sa rogoca tiko na lewe vuqa , sa qai curu ko koya ki Kapenaumi .
Ia sa dua na turaga ni valu , sa tauvi-mate e dua na nona tamata , sa daulomana ko koya , a sa voleka ni ciba .
Ia ni sa rogoca nai tukutuku kei Jisu , sa tala vua eso na qase ni Jutia , me vakamasuti koya me lako mai ka vakabula na nona tamata .
Ia ni ra sa tadu vei Jisu , era vakamasuti koya vakalevu , ka kaya , Sa yaga ko koya mo ni kitaka kina na ka oqo ;
Sa qai lako vata kei ira ko Jisu . Ia ni sa voleka ki vale ko koya , sa tala eso na wekana na turaga ni valu , me ra kaya vua , Kemuni na Turaga , kakua ni vakaceguocataki kemuni : niu sa sega ni yaga mo ni curu ki na noqu vale :
kau sa sega talega ni nanumi au meu yaga meu lako vei kemuni : ia mo ni cavuta na vosa , ena bula kina na noqu tamata :
niu sa turaga lailai koi au , kau sa lewa na sotia eso ; kau sa kaya vua oqo , Mo lako yani , a sa lako yani : vei koya e dua tani , Mo lako mai , a sa lako mai : ka vei koya na noqu tamata , Mo kitaka oqo , a sa kitaka .
Ia ni sa rogoca na veika oqo ko Jisu , sa kurabuitaki koya , a sa vuki vei ira na lewe vuqa sa muri koya , ka kaya , Au sa kaya vei kemudou , Au sa sega ni kunea vei ira na Isireli e dua na vakabauta levu vakaoqo .
Ia ni sa lesu tale ki vale ko ira era sa talai , era sa kunea na tamata ka tauvi-mate ni sa qai bula vinaka .
Ia ni sa raici koya na Turaga , sa lomana , ka kaya vua , Kakua ni tagi .
A sa lako ko koya , ka tara na tavata : a ra sa tu vakadua ko ira sa colata . A sa kaya ko koya , Ko iko na cauravou , au sa kaya vei iko , Tu cake .
A sa duri cake na mate , ka vakatekivu me vosa . A sa solia ko koya vei tinana .
A ra sa rere ko ira kecega : ka ra vakarokorokotaka na Kalou , ka kaya , Sa qai tubu cake vei keda e dua na parofita levu ; a sa lako mai na Kalou kivei ira na nona tamata .
A sa vakatakila vei Joni na ka kecega oqo ko ira na nona tisaipeli .
Ia ni rau sa yaco vua , erau sa kaya , Sa talai keirau mai vei kemuni ko Joni na dauveipapitaiso , me kaya , Oi kemuni beka ko Koya e lako mai , se da waraka e dua tani ?
Ia e na tiki-ni-siga ko ya era sa lewe vuqa sa vakabula ko koya mai na mate kei na rarawa , ka maivei ira na yalo ca ; a ra sa lewe vuqa era sa mataboko sa lewa ko koya me ra rai rawa .
Sa qai vosa ko Jisu , ka kaya vei rau , Drau lako , ka tukuna vei Joni na veika drau sa raica ka rogoca ; ni ra sa rai na mataboko , sa lako na lokiloki , sa vakasavasavataki na vukavuka , sa rogo na didivara , sa vakaturi cake tale na mate , sa vunautaki nai tukutuku-vinaka vei ira na dravudravua :
a sa kalougata ko koya ena sega ni tarabe e na vukuqu .
Ia ni rau sa lako tale koi rau ka tala ko Joni , sa kaya ko koya vei ira na lewe vuqa e na vuku i Joni , A cava dou a lakova ki veikau mo dou raica ? a gasau li sa yavalati e na cagi ?
ia ka cava dou a lakova mo dou raica ? a tamata sa vakaisulu li e nai sulu malumalumu ? raica , ko ira sa vakaisulu vakaiukuuku , ka daukana vinaka , era sa tiko e na veivale vakaturaga .
Ia ka cava dou a lakova mo dou raica ? a parofita ? io , au sa kaya vei kemudou e dua sa uasivia na parofita .
Sai koya ka volai vakaoqo , Raica , au sa tala yani na noqui talatala me liutaki iko , Ena caramaka ko koya na nomu sala e matamu .
A sa kerei koya e dua na Farisi me kana vata kaya . A sa curu ki na vale ni Farisi ko koya , ka tiko sobu me kana .
Ka raica , sa dua na yalewa e na koro , o koya sa yalewa i valavala ca , ni sa kila sa tiko ko koya e na vale ni Farisi me kana , sa kauta mai e dua na tavaya alapasita sa tawa e nai lumu :
Ia ni sa sega na nodrau ka me rau sauma kina , sa sereka walega vei rau ruarua . Mo tukuna mada mai se ko cei vei rau ena lomani koya vakalevu .
A sa vuki vaka vua na yalewa ko koya , ka kaya vei Saimoni , Ko sa raica na yalewa oqo , ne ? Au sa curu ki na nomu vale , ka sega na wai ko solia me vui kina na yavaqu : ia sa vuya na yavaqu ko koya e na wai ni matana , a sa quaraka e na drau ni uluna .
Ko sa sega ni reguci au : ia ko koya oqo sa sega ni cegu ni reguca na yavaqu niu sa tiko eke .
Sa qai kaya vua na yalewa ko koya , Sa bokoci na nomui valavala ca .
Ia ko ira era sa tiko vata kaya me kana , era sa kaya vakai ira , Ko cei oqo sa bokoca talega nai valavala ca ?
A sa kaya ko koya vua na yalewa , Sa vakabulai iko na nomu vakabauta ; mo lako e na vakacegu .
Sa oti , sa qai lako voli emuri ko koya e na veikoro kecega kei na veikoro lalai kecega , ka vunau , ka tukuna nai tukutuku-vinaka ni matanitu ni Kalou ; kei ira vata kaya na lewe tinikarua ,
kei na yalewa eso , sa vakabulai oti mai na yalo ca eso ka curumi ira kei na malumalumu , ko Meri sa vakatokai na yalewa ni Makitala , sa lako tani oti vua e vitu na tevoro ,
Ia ni sa lewe vuqa sara era sa soqoni vata , ka sa lako mai vei koya mai na veikoro , sa vosataka na vosa vakatautauvata ko koya :
A sa lutu eso ki na vatu ; a sa tubu cake , ka qai raqosa sara , ni sa sega ni suasua .
A sa lutu eso ki na loma ni veiwa-vakavotona ; a sa tubu cake kaya na veiwa-vakavotona , ka vakaruguta .
A sa lutu eso ki na vanua vinaka , a sa tubu cake ka vuataka e drau na vuana . Ni sa vosataka oti ko koya na veika oqo , sa kacivaka , O koya sa vakadaligana me rogoca , me mani rogoca sara .
A sa tarogi koya ko ira na nona tisaipeli , ka kaya , A cava beka nai balebale ni vosa vakatautauvata oqo ?
Ia na vosa vakatautauvata sa vakaoqo : A sila , na vosa ni Kalou .
Ia ko ira era vaka na tutu ni sala , ko ira era sa rogoca ; sa qai lako mai na tevoro , a sa kauta tani na vosa mai na yalodra , de ra vakadinata ka bula kina .
Ia ko ira era vaka na vatu , sai ira sa rogoca , ka vakabauta na vosa e na reki ; ia sa sega na wakadra , a ra sa vakadinata vakadede vakalailai ga , ia ni sa yaco na gauna ni dauveretaki era sa bale tale .
Ia ko koya sa lutu ki na veiwa-vakavotona , sai ira era sa rogoca , a ra sa lako yani , a ra sa vakaruguti e na lomaocaoca kei nai yau kei na marau ni bula , oqo a sa sega kina ni vua dina .
Ia ko koya e na vanua vinaka , sa vakai ira era sa yalodina ka vinaka , a ra sa rogoca na vosa , ka taura deivaka , ka vakavuana tikoga .
Sa sega na tamata sa tutuvaka na cina , ka qai laki ubia e na rubu , se viritura e ruku ni mocemoce ; sa viritura ga e na kenai tutu , me ra raica na kena rarama ko ira sa curu mai .
Ni sa sega e dua na ka sa vuni , me sega ni vakarairaitaki ; se tabogo , me sega ni kilai se vakavotui mai .
O koya mo dou qai qarauni kemudou , e na nomudou rogoca ; ni sa dua na ka sa tu vua na tamata , ena qai soli vua ; ia na tamata sa sega ni tu vua e dua na ka , ena qai kau tani mai vua na ka sa nanuma sa tu vua .
Sa qai lako mai vua na tinana kei iratou na tacina , a ratou sa sega ni toro rawa vua e na vukudra na lewe vuqa .
A sa tukuna vua ko iratou eso , ka kaya , Sa tu etautuba na tinamu kei iratou na tacimu , eratou sa via raici iko .
A sa vosa ko koya , ka kaya vei ira , A tinaqu kei na taciqu ko ira oqo era sa rogoca na vosa ni Kalou , ka cakava .
Ia sa dua na siga oqori , sa vodoka ko koya e dua na waqa , kei ira talega na nona tisaipeli ; a sa kaya vei ira ko koya , Tou lako ki tai kadua ni drano . A ra sa lako yani .
Ia ni ra sa soko , sa moce ko koya ; a sa lako sobu mai na cava e na drano ; a ra sa luvu tiko , ka voleka ni mate .
A ra sa lako mai ka vakayadrati koya , ka kaya , Kemuni na Turaga , Kemuni na Turaga , eda sa mate . Sa qai tu cake ko koya , ka vunauca na cagi kei na wai cudrucudru ; ka rau sa cegu kina , a sa qai maravu sara .
A sa kaya vei ira ko koya , Evei na nomudou vakabauta ? A ra sa rere ka kurabui , ka veikayaka vakai ira , Ko cei beka oqo ; sa vakarota na cagi kei na wai , a rau sa talairawarawa vua ?
A ra sa udu ki na nodra vanua na kai Katara , sa donui Kalili .
Ia ni sa sobu ki vanua ko koya , sa sota kaya e dua na tamata mai na koro , sa tiko vakadede vua eso na tevoro , a sa dau sega ni vakaisulu , se tiko e vale , e nai bulubulu ga .
A sa tarogi koya ko Jisu , ka kaya , Ko cei na yacamu ? A sa kaya ko koya , Ko Vavakoso ; ni ra sa lewe vuqa na tevoro ka curuma .
A ra sa masuti koya me kakua ni kaya vei ira me ra lako yani ki bulu .
A sa dua na qele-ni-vuaka levu sa kana voli e na ulu-ni-vanua : a ra sa masuti koya me laivi ira me ra curumi ira . A sa laivi ira ko koya .
A ra sa qai lako tani e na tamata ko ira na tevoro , a ra sa curumi ira na vuaka a ra sa cici sara na qele-ni-vuaka e na baba ki na drano , a ra sa ora .
Ia ko ira sa vakania , ni ra sa raica na ka sa caka , era sa dro , ka laki tukuna e na koro kei na veiyasana ki vanua .
A ra sa qai lako yani me ra raica na ka sa caka ; a ra sa yaco vei Jisu , ka kunea na tamata , sa lako tani vua ko ira na tevoro , ni sa tiko ki na yava i Jisu , ka sa vakaisulutaki , ka yalomatua : a ra sa rere .
Ko ira talega era raica , era sa tukuna vei ira na ka sa bula kina ko koya ka curuma eliu ko ira na tevoro .
Sa ra qai masuti koya ko ira kecega na lewe ni yasana ko Katara me lako tani vei ira : ni sa kani ira na rere levu ; a sa vodoka na waqa ko koya , ka lesu tale yani .
Ia na tamata ka lako tani vua na tevoro sa masuti koya me laivi koya me rau tiko vata kaya : ia sa talai koya tani ko Jisu , ka kaya ,
Ia ni sa lesu tale ko Jisu , era sa vakacegui koya ko ira na tamata : ni ra sa waraki koya ko ira kecega .
Ka raica , sa dua na tamata ko Jairo na yacana , e dua na turaga ni vale ni lotu , sa lako mai ka cuva sobu ki na yava i Jisu , ka vakamasuta me lako ki nona vale :
Ka dua na yalewa , sa turidrabalavu ka yabaki tinikarua , a sa vakaotia vei ira na vuniwai na nona ka kecega sa tu vua me bula kina , a sa sega ni bula vua e dua ,
sa lako mai ki dakuna , ka tara na tutu ni nonai sulu ; a sa mudu vakasauri kina nai davedave ni nona dra .
A sa kaya ko Jisu , O cei sa tarai au ? Ia ni ra sa vakasegasega kecega , sa kaya ko Pita kei ira sa tiko vata kaya , Kemuni na Turaga , sa vakaosoosoi kemuni na lewe vuqa era sa veidrigidrigiti , ia ko ni sa taroga , O cei sa tarai au ?
A sa kaya ko Jisu , Sa dua sa tarai au : niu sa kila sa lako tani vei au na kaukauwa .
Ia ni sa kila na yalewa sa sega ni vuni , sa lako mai ka sautaninini , ka cuva sobu vua , ka tukuna e matadra kecega na lewe vuqa na ka sa tarai koya kina , kei na nona bula vakasauri kina .
A sa kaya vua ko koya , Na luvequ-yalewa , mo vakacegu ; sa vakabulai iko na nomu vakabauta ; mo lako e na vakacegu .
Ni sa vosa tiko ko koya , sa lako mai e dua mai na vale ni turaga ni vale ni lotu , ka kaya vua , Sa mate na luvemu-yalewa ; kakua ni vakaocataka nai Vakavuvuli .
Ia ni sa rogoca ko Jisu , sa vosa vua , ka kaya , Kakua ni yalolailai ; vakadinata ga , ena qai vakabulai ga ko koya .
Ia ni sa curu ki vale ko koya , sa sega ni laiva e dua me curu kina , ko iratou ga ko Pita , kei Jemesa , kei Joni , kei na tama ni goneyalewa kei na tinana .
A ra sa dredrevaki koya , ni ra sa kila sa ciba ko koya .
A sa vakatalai ira kece ki tautuba , ka taura na ligana , ka kaci , ka kaya , Ko iko gone duri cake .
A sa lesu tale mai na yalona , a sa duri cake sara ; a sa kaya ko koya me soli vua e dua na kena .
A rau sa kurabui sara na nona qase ; a sa vakarota vei rau ko koya me rau kakua ni tukuna vua e dua na ka sa caka .
Sa qai kacivi ira mai na nona tisaipeli e lewe tinikarua me ra soqoni vata , a sa solia vei ira na lewe kei na kaukauwa vei ira kecega na tevoro , me ra vakabula talega na mate ;
a sa talai ira ko koya me ra vunautaka na matanitu ni Kalou , ka vakabulai ira sa tauvi-mate .
A sa kaya vei ira ko koya , Kakua ni kauta e dua na ka e gau-ni-sala , kakua nai titoko , se na taga ni vaqa , se na madrai , se nai lavo ; se yarua na nomudoui curucuru .
Ia na vale kecega dou na curu kina , dou tiko ga kina , ka cavu tu yani maikina .
Ia ko ira vakaaduaga ena sega ni vakacegui kemudou , ni dou sa lako tani e na koro ko ya , kuretaka sara na kuvu-ni-soso mai na yavamudou , mei vakatakilakila vei ira .
A ra sa lako yani , ka lako ki na veikoro lalai , ka vunautaka nai tukutuku-vinaka , ka ia na veivakabulai e na veiyasana kecega .
A sa rogoca ko Eroti na turaga na ka kecega sa caka : a sa kidroa kina , ni sa kaya eso , Sa tu cake tale mai na mate ko Joni ;
A sa kaya ko Eroti , Au a tamusuka na ulu i Joni : ia ko cei beka oqo , au sa rogoca kina na veika vakaoqo ? A sa via raici koya .
Ia ko ira nai apositolo , ni ra sa lesu tale mai , era sa tukuna vua na ka kecega era sa kitaka . A sa kauti ira ko koya , ka lako vakatikitiki ki na dua na vanua lala sa voleka ki na koro na yacana ko Peciseita .
Ia ko ira na lewe vuqa , ni ra sa kila , era sa muri koya ; a sa vakacegui ira ko koya , a sa vosataka vei ira na ka ni matanitu ni Kalou , a sa vakabulai ira era sa sega ni bula vinaka .
Ia ni sa kala na siga , sa lako mai ko ira na lewe tinikarua , ka kaya vua , Vakatalai ira tani na lewe vuqa , me ra lako ki na veikoro lalai kei na veiyasana sa vakavolivoliti keda , me ra moce , ka qara na kedra : ni da sa tiko eke e na vanua lala .
A sa kaya vei ira ko koya , Dou solia vei ira me ra kana . A ra sa kaya , Sa sega na ka vei keitou , e lima walega nai buli madrai ka rua na ika ; kevaka keitou sega ni laki voli kakana me kedra kecega na lewe vuqa oqo .
Ni ra sa lewe lima beka na udolu na tagane . A sa kaya vei ira na nona tisaipeli ko koya , Kaya me ra tiko sobu me vakayayalimasagavulu me tiko vata .
A ra sa kitaka vakakina , ka ra vakatikori ira sobu kecega .
Sa qai taura ko koya nai buli madrai e lima kei na ika e rua , a sa ta cake ki lomalagi , ka lotutaka , ka dovia , ka solia vei ira na tisaipeli me ra tauca vei ira na lewe vuqa .
A ra sa kana , ka sa mamau kecega : a sa tomitomiki vata na vo ni kedra , a sa tinikarua nai su .
A Sa tiko duaduaga ko koya ka masu , ka tiko talega kaya ko ira na tisaipeli : a sa tarogi ira ko koya , ka kaya , Era sa kaya ko ira na tamata se ko cei koi au ?
A ra sa vosa , ka kaya , Ko Joni na dauveipapitaiso ; ia ka so , era kaya , Ko Ilaija ; ia ka so tale era kaya , Sa tu cake tale mai e dua vei ira na parofita eliu .
Sa qai kaya vei ira ko koya , Ia dou sa kaya koi kemudou se ko cei koi au ? Sa vosa ko Pita , ka kaya , Na Karisito ni Kalou .
A sa vakadreta vei ira ko koya , ka vakarota me ra kakua ni tukuna na ka oqo vua e dua :
A sa kaya vei ira kecega , Kevaka e dua sa via muri au , me kakua ni muria na lomana , ia me colata ga na nona kauveilatai e na veisiga , ka muri au .
Ia kau sa kaya vakaidina vei kemudou , Sa tu ga eke eso , era na sega mada ni mate , era na raica eliu na matanitu ni Kalou .
Sa oti na vosa oqo ka bogi walu beka , sa qai kauti Pita kei Joni kei Jemesa ko koya , ka lako cake ki na ulu-ni-vanua me masu .
Ia ni sa masu tiko ko koya , sa matalia na matana , a sa vulavula ka lumilumisa na nonai sulu .
Ia ni rau sa lako tani tiko vua , sa kaya vei Jisu ko Pita , Kemuni na Turaga , sa vinaka na nodatou tiko eke : ia me keitou tara e tolu na vale vakacevaceva : e dua me nomuni , ka dua me nei Mosese , ka dua me nei Ilaija : ni sa sega ni kila na ka sa kaya .
Ia ni sa vosa tiko vakaoqo , sa dua na o sa lako mai , ka vakarurugi iratou : a ratou sa rere ni ratou sa curu ki na o .
A sa rogo e dua na vosa mai na o , ka kaya , Oqo na noqu Gone ni toko : dou rogoci koya .
Ia ni sa oti na vosa , sa kune duaduaga ko Jisu . A ratou sa vunia ga , ka sega ni tukuna vua e dua e na gauna ko ya e dua na ka eratou a raica .
Ia e na mataka , ni ratou sa lako sobu mai na ulu-ni-vanua , era lewe vuqa sara sa veitavaki kaya .
Ka raica , sa dua vei ira na lewe vuqa sa kaci cake , ka kaya , Vakavuvuli , au masuti kemuni , mo ni mai raica na luvequ-tagane ; ni sa luvequ e dua bauga :
ka raica , sa dua na yalo sa tauri koya a sa qoqolou vakasauri kina ; a sa bitabitalaki koya , ka sa qai tuburaki vuso , a sa vakamavoataka ka dredre ni lako tani vua ;
ia kau a masuti ira na nomu tisaipeli me ra vakasevi koya tani ; a ra sa sega ni rawata .
A sa vosa ko Jisu , ka kaya , Ai tabatamata sa sega ni vakabauta ka yalo vakatani ! a cava na kena dede meu tiko kei kemudou , ka vosoti kemudou ? kauta na luvemu mai kike .
Ia ni sa lako tiko mai ko koya , sa vakabalea na tevoro , ka bitabitalaka . A sa vunauca na yalo velavela ko Jisu , a sa vakabula na gone , a sa solia tale vei tamana .
A ra sa sega ni kila na vosa ko ya , sa vuni vei ira , ka ra sa lecava : ka ra sa rere ni tarogi koya e na vosa ko ya .
Sa qai tubu vei ira na veileti , se ko cei vei ira ena uasivi cake .
Ia ni sa raica ko Jisu na nanuma ni yalodra , sa kauta e dua na gone lailai , ka vakatura e tikina ,
Sa qai vosa ko Joni , ka kaya , Kemuni na Turaga , keitou sa raica e dua sa vakaseva tani na tevoro eso e na yacamuni ; ka keitou sa tarova , ni sa sega ni muri keda .
A sa kaya vua ko Jisu , Kakua ni tarova , ni sa nodai to ko koya sa sega ni noda meca .
Ia ni sa raica koi rau na nona tisaipeli ko Jemesa kei Joni , erau sa kaya , Na Turaga , ko ni sa vinakata me keirau kaya me lutu sobu mai lomalagi na bukawaqa , me vakamai ira ?
A sa vuki ko koya , ka vunauci rau , ka kaya , Drau sa sega ni kila nai valavala ni yalomudrau :
Ia ni ra sa lako tu e na sala , sa dua e kaya vei koya , Kemuni na Turaga , au na muri kemuni ki na veiyasana ko ni na lako kina .
Sa qai kaya vua ko Jisu , Sa vaqara na fokise , a sa vakairoro na manumanu vuka ; ia na Luve ni tamata , sa sega vua na tikina me vakadavora kina na uluna .
A sa kaya ko koya vua e dua tale , Muri au . A sa kaya ko koya , Kemuni na Turaga , laivi au meu lako mada ka buluti tamaqu .
A sa kaya vua ko Jisu , Biuta na mate me ra buluta na nodra mate ; ia ko iko , mo laki vunautaka na matanitu ni Kalou .
A sa dua tale sa kaya , Kemuni na Turaga , au na muri kemuni ; ia mo ni biuti au ga meu lako mada meu veitatau vei ira mai neitou .
A sa kaya vua ko Jisu , E sega e dua na tamata sa taura nai siviyara ka qai rai kimuri , me yaga e na matanitu ni Kalou .
Ka sa kaya vei ira , E dina sa vakalewe na yabaki , a ra sa lewe lailai ga nai vakatau-ni-were ; o koya mo dou qai masuti koya nai Taukei ni were , me tala yani eso nai vakatau-ni-were ki na nona were .
Dou lako : raica , au sa talai kemudou yani me vaka na lami e na kedra maliwa na wolifa .
Kakua ni kauta na taga ni lavo , se na taga ni kakana , se nai vava : ka kakua ni veikidavaki kaya e dua e na gau-ni-sala .
Ia e na veivale yadua dou sa curu kina , kaya mada eliu , Me yaco na vakacegu ki na vale oqo .
Ia kevaka sa tiko kina na tamata sa yaga me vakacegui , ena toka vei koya na nomudou veivakacegui ; ia kevaka e sega , ena lesu tale vei kemudou .
Ia e na vale ko ya dou tiko kina , dou kania ka gunuva na veika era sa solia ; ni sa dodonu me soli vua na tamata daucakacaka na kenai sau . Dou kakua ni veitokiyaki ki na veivale .
Ia e na koro kecega dou curu kina , a ra sa vakacegui kemudou , dou kania na veika sa tau ki matamudou :
ka vakabulai ira na tauvi-mate era sa tiko kina , ka kaya vei ira , Sa volekati kemudou na matanitu ni Kalou .
Ia na koro kecega dou sa curu kina , a ra sa sega ni vakacegui kemudou , dou lako ki na kena veisala , ka kaya ,
Ia kau sa kaya vei kemudou , ena ca vakalailai ko Sotoma e na siga ko ya , ena ca vakalevu na koro ko ya .
E ca vei iko , Koresini ! e ca vei iko , Peciseita ! ia ke sa caka mai Taia kei Saitoni na cakacaka-mana ka caka vei kemudrau , ke rau sa veivutuni makawa , ka tiko sobu e nai sulu taga kei na dravusa :
ia ena ca vakalailai ko Taia kei Saitoni e na veilewai , koi kemudrau , drau na ca vakalevu .
Ko iko talega , Kapenaumi , ko sa laveti cake ki lomalagi ? ko na biu sobu ki etesi .
O koya sa rogoci kemudou , sa rogoci au ; ia ko koya sa beci kemudou , sa beci au ; ia ko koya sa beci au , sa beci koya sa talai au mai .
A sa kaya vei ira ko koya , Au a raici Setani ni sa lutu sobu mai lomalagi me vaka na livaliva .
Raica , au sa solia vei kemudou na kaukauwa mo dou butuki ira loa na gata kei na batibasaga , ka mo dou rawa na kaukauwa kecega ni meca ; ia ena sega sara e dua na ka me vakacacani kemudou .
Ia dou kakua ni reki e na ka oqo , ni sa guca vei kemudou ko ira na yalo ; oqo ga mo dou reki kina , ni sa volai na yacamudou mai lomalagi .
E na tiki-ni-siga ko ya , sa reki sara kina ko Jisu e na yalona , ka kaya , Au sa vakavinavinaka vei kemuni , Tamaqu , na Turaga ni lomalagi kei vuravura , ni ko sa vunia na veika oqo vei ira na vuku kei na yalomatua , ko ni sa vakatakila ga vei ira na gone lalai : sa vakaoqo , Tamaqu , ni sa vinaka e matamuni me vakakina .
Sa solia mai vei au ko Tamaqu na ka kecega ; ia ka sega e dua tale e kila se ko cei na Luvena , a Tamaqu duaduaga ; se ko cei na Tamaqu , a Luvena duaduaga , kei koya sa vinakata na Luvena me vakatakilai koya .
A sa vuki vei ira na tisaipeli , ka kaya lo , Sa kalougata na mata sa raica na veika dou sa raica ;
Ka raica , sa dua na vu-ni-vunau sa tu cake , ka vakatovolei koya , ka taroga , Vakavuvuli , a cava meu kitaka meu rawata kina na bula tawa mudu ?
A sa kaya vua ko koya , A cava sa volai e na vunau ? a cava ko sa wilika ?
A sa vosa ko koya , ka kaya , Mo lomani Jiova na nomu Kalou e na lomamu taucoko , kei na yalomu taucoko , kei na nomu kaukauwa taucoko , kei na nomu nanuma kecega ; kei na kai nomu me vakataki iko .
A sa kaya vua ko koya , O sa vosa vakadodonu ; kitaka oqo , ko na bula kina .
A sa yaco , ni ra sa lako tu , sa curu ko koya ki na dua na koro lailai : a sa kauti koya ki na nona vale e dua na yalewa na yacana ko Marica .
ia sa dua bauga na ka e yaga : a sa digitaka ko Meri nai votavota vinaka , o koya ena sega ni kau tani mai vua .
Ia ni sa masu ko koya e na dua na yasana , ni sa qai tinia , sa kaya vei koya e dua na nona tisaipeli , Kemuni na Turaga , mo ni vakavulici keimami me keimami masu , me vaka sa vakavulici ira talega na nona tisaipeli ko Joni .
A sa kaya vei ira ko koya , Ni dou sa masu , dou kaya , Tama i keimami mai lomalagi , Me vakarokorokotaki na yacamuni . Me yaco na nomuni lewa . Me caka na lomamuni e vuravura me vaka sa caka mai lomalagi .
Au sa kaya vei kemudou , Kevaka e bese ni tu cake ka solia vua , ni sa wekana ; ia ni sa cikeva tiko ko koya , ena tu cake ka solia na ka ena rauti koya .
Au sa kaya talega vei kemudou , Dou kerekere , ka na soli vei kemudou ; dou vakasaqara , ka dou na kunea ; dou tukituki , ka na dolavi vei kemudou :
E dua li vei kemudou na tama ni gone kevaka sa mai kere madrai vei iko na luvemu , ena solia vua e dua na vatu ? ia kevaka sa kere ika , ena solia beka vua e dua na gata mei sosomi ni ika ?
ia kevaka ena kere yaloka , ena solia beka vua e dua na batibasaga ?
Ia kevaka dou kila , koi kemudou sa tamata ca , mo dou solia na ka vinaka vei ira na luvemudou ; sa qai dina vakalevu cake , ni na solia na Yalo Tabu ko koya na Tamamudou vakalomalagi vei ira sa kerekere vua .
A sa vakaseva tani tiko e dua na tevoro ko koya , a sa galu . Ia ni sa lako tani na tevoro , sa vosa na galu ; a sa kurabui ko ira na lewe vuqa .
A sa kaya eso vei ira , Sa vakasevi ira na tevoro ko koya e na kaukauwa i Pielisipupi na nodra turaga na tevoro .
Ia ka so tale , era sa vakatovolei koya , ka taroga e dua nai vakatakilakila mai lomalagi .
Ia ko koya , ni sa kila na nodra nanuma , sa kaya vei ira , A matanitu yadua sa veisei vakai koya , ena vakarusai ; ia na vale sa veisei vakai koya , ena bale :
kevaka sa veisei vakai koya ko Setani , ena tu dei vakaevei na nona matanitu ? ni dou sa kaya kau sa vakasevi ira na tevoro e na kaukauwa i Pielisipupi .
Ia kevaka kau vakasevi ira na tevoro e na kaukauwa i Pielisipupi , era vakaseva e na kaukauwa i cei ko ira na nomudou ? o koya era na lewai kemudou kina ko ira oqo .
Ia kevaka kau vakasevi ira na tevoro e nai qaqalo ni Kalou , sa qai yaco dina vei kemudou na matanitu ni Kalou .
Ni sa dua na qaqa sa vakaiyaragi tu sa vakatawa na nona vale , sa tu vinaka na nonai yaya :
ia ni sa dua tani sa uasivi vei rau e na qaqa sa lako vakaukauwa , ka rawai koya , sa kovea na nonai yaragi ni valu kecega sa vakararavi kina , a sa vota nai toki mai vua .
O koya sa sega ni totaki au , sa to tani : ia ko koya sa sega ni kumuna vata vei au , sa duibiubiuta .
Ni sa lako tani e na tamata na yalo velavela , sa daulako voli e na vanua dravuisiga me qara nai vakavakacegu : ia ni sa sega ni kunea , sa kaya , Au na lesu tale ki na noqu vale kau a lako tani maikina :
ia ni sa tadu , sa kunea sa tataviraki ka vakaiukuukutaki .
Sa qai lako ko koya , ka kauta vata kaya e lewe vitu tale na yalo sa uasivi vei koya e na ca ; a ratou sa curuma ka tiko kina : a sa ca vakalevu emuri na tamata ko ya , ka ca vakalailai eliu .
Ia ni sa vosa tiko vakaoqo , sa dua na yalewa vei ira na lewe vuqa sa tabalaka cake na domona , ka kaya vua , Sa kalougata na kete ko ni a sucu maikina , kei na sucuna ko ni a sucuma .
A sa kaya ko koya , Ia sa kalougata vakalevu ko ira sa rogoca na vosa ni Kalou , ka vakabauta .
Ka ni ra sa soqoni vata na tamata ka veidrigidrigi , sa vakatekivu ko koya me kaya , Ai tabatamata ca oqo : era sa dautaroga nai vakatakilakila ; ia ena sega nai vakatakilakila me soli kina , nai vakatakilakila ga i Jona na parofita .
Me vaka sai vakatakilakila ko Jona vei ira na kai Ninive , ena vaka talega kina na Luve ni tamata vei ira nai tabatamata oqo .
Ena tu cake na radi ni ceva ka vakadinadinataka na nodra cala nai tabatamata oqo , e na veilewai ; ni sa lako mai ko koya mai na yasana vakayawa sara e vuravura me rogoca na vuku i Solomoni ; ka raica , sa dua eke sa uasivi cake vei Solomoni .
Era na tu cake na kai Ninive , ka vakadinadinataka na nodra cala nai tabatamata oqo , e na veilewai ; ni ra sa veivutuni e na vunau i Jona : ka raica , sa dua eke sa uasivi cake vei Jona .
Sa sega e dua sa tutuvaka na cina , ka qai vakatikora e na tikina vuni , se e ruku ni vakarau ni sila , e na kenai tutu ga , me ra raica na kena rarama ko ira sa curu mai .
Na cina ni yago na mata ; ia kevaka sa vinaka na matamu sa rarama kina na yagomu taucoko , ia kevaka e ca , sa butobuto kina na yagomu taucoko .
O koya mo qai vakaraica de sa butobuto mai na rarama sa tu e lomamu .
O koya oqo , kevaka sa rarama na yagomu taucoko , ka sega na tikina sa butobuto , ena rarama kece sara , me vaka ni sa cinavi iko na cina sa caudre vinaka sara .
Ia ni sa vosa tiko ko koya , sa sureti koya e dua na Farisi me rau kana vata kaya e nai vakasigalevu : sa qai curu ko koya , ka tiko sobu me kana .
Ia ni sa raica na Farisi , sa kurabui ni sa vakasigalevu ko koya ka sega ni vuluvulu mada eliu .
Sa qai kaya vei koya na Turaga , Oi kemudou na Farisi , dou sa qai dauvakasavasavataka na bilo kei na dari etaudaku , ia na lomamudou sa sinai e na daubutako kei nai valavala ca .
A yalowai koi kemudou , e sega beka ni cakava na tikina eloma ko koya sa cakava na tikina etaudaku ?
Ia mo dou solia na ka ni loloma me vaka dou sa rawata , ka raica , ena savasava vei kemudou na ka kecega .
Ia e ca vei kemudou , na Farisi ! ni dou sa solia nai katini ni botebotekoro , kei na co kecega vakaoqo , ia na lewa dodonu kei na loloma ni Kalou dou sa biuta laivi ga ; oqo e kilikili kei kemudou mo dou kitaka , me kakua talega ni biu na veika ko ya .
E ca vei kemudou , na Farisi ! ni dou sa dauvinakata nai tikotiko ni qase e na veivale ni lotu , kei na veikidavaki e na veirara ni veivoli .
E ca vei kemudou ! ni dou sa vaka nai bulubulu sa sega ni rairai , ka sa lako loa voli ko ira na tamata e delana ka sega ni kila .
Sa qai vosa vei koya e dua na vu-ni-vunau , ka kaya , Vakavuvuli , ni ko sa vosa vakaoqo ko sa beitaki keitou talega .
Sa qai kaya ko koya , E ca vei kemudou talega , na vu-ni-vunau ! ni dou sa vakaocataki ira na tamata e nai colacola e dredre sara ni colati , ia dou sa sega ni tara nai colacola ko ya e na dua na nomudoui qaqalo .
E ca vei kemudou ! ni dou sa tara na kena veivale ni nodrai bulubulu na parofita , era vakamatea ko ira na nomudou qase .
O koya oqo sa kaya kina na vuku ni Kalou , Au na tala vei ira eso na parofita kei nai apositolo , ia eso vei ira era na vakamatea ka vakacacana :
E ca vei kemudou , na vu-ni-vunau ! ni dou sa kauta tani nai dola ni ka vuku : dou sa sega ni curu kina koi kemudou , ia dou sa tarovi ira talega era sa curu tiko kina .
Ia ni sa kaya tiko vei ira ko koya na veika oqo , sa vakatekivu me cikeva vakalevu na kere vosa vua ko ira na vunivola kei ira na Farisi me vuqa na ka me kaya ;
E na gauna ko ya , ni ra sa udolu vakavuqa na tamata sa soqoni vata mai , a ra sa veibutuqaqi ga , sa qai kaya mada eliu vei ira na nona tisaipeli ko koya , Dou qarauni kemudou mai na nodra leveni na Farisi , oqori na dauveivakaisini .
Ia sa sega na ka sa vuni , me kakua ni vakarairaitaki ; se tabogo , me kakua ni kilai .
Ia na ka dou sa tukuna e na butobuto ena rogo votu ; ia na ka dou sa tukuna e daligadra e na veitikina vuni , ena kacivaki mai na dela ni vale .
Ia kau sa kaya vei kemudou , na wekaqu , Dou kakua ni rerevaki ira era sa vakamatea na yago ga , ia emuri sa sega tale na ka era cakava rawa .
Ia kau sa tukuna vei kemudou se ko cei mo dou rerevaka : Dou rerevaki koya sa rawata me vakamatea , ka oti sa rawata talega me biuta ki eli ; io , au sa kaya vei kemudou , Dou rerevaki koya .
Sa sega li ni volitaki na separo e lima e na facigi e rua ? ia ka sega e dua vei iratou sa guileca e na mata ni Kalou .
Ia sa wili kecega na drau ni ulumudou . O koya oqo mo dou kakua ni rere : dou sa uasivi cake vei ira na separo e vuqa .
Au sa kaya talega vei kemudou , O koya yadua ena vakatusai au e na matadra na tamata , ena vakatusai koya talega na Luve ni tamata e na matadra na agilose ni Kalou ;
ia ko koya ena cakitaki au e na matadra na tamata , ena cakitaki e na matadra na agilose ni Kalou .
Ia ko koya yadua ena vosavakacacataka na Luve ni tamata , ena rawa me kakua ni cudruvi kina ; ia ko koya ena vosavakacacataka na Yalo Tabu , ena sega sara ni rawa me kakua ni cudruvi .
Ia ni dou sa kau ki na veivale ni lotu , vei ira na dauveilewai kei ira na turaga , dou kakua ni lomaocaoca , se vakaevei mo dou kaya , se cava mo dou tukuna :
Sa kaya talega vei ira ko koya , Dou raici kemudou vinaka , ka tarovi kemudou mai na daukocokoco ; ni sa sega ni kalougata na tamata e na vuku ni sa levu na ka sa tu vua .
au na qai kaya ki na yaloqu , Yaloqu , sa levu na nomui yau sa bini tu ena rauta na yabaki e vuqa ; mo vakacegu mada , mo kana , mo gunu , mo marau tiko .
Ia sa kaya vei koya na Kalou , Ko iko na lialia ! e na bogi ga oqo ena tarogi tale vei iko na yalomu : ena qai nei cei na veika ko sa vakarautaka ?
Sa qai kaya ko koya vei ira na nona tisaipeli , O koya oqo kau sa kaya kina vei kemudou , Mo dou kakua ni lomaocaoca e na vuku ni nomudou bula , e na ka mo dou kania ; se na vuku ni yagomudou , e na ka mo dou vakaisulu kina .
Sa ka levu na bula , a ka lailai na kakana ; ia sa ka levu na yago , a ka lailai nai sulu .
Dou vakananuma na reveni : era sa sega ni kabukaburaki , se tatamusuki ; sa sega na nodra vale ni yau se nodra lololo ; ia sa vakani ira na Kalou : sa dina dou sa yaga vakalevu cake vei ira na manumanu !
Ia ko cei vei kemudou kevaka sa lomaocaoca sa rawata me vakuria vakalailai ga na siga ni nona bula ?
Ia kevaka dou sa sega ni cakava rawa na ka lailai walega oqo , dou sa lomaocaoca e na ka sa vo e na vuku ni cava ?
Dou vakananuma na viavia , era sa tubu vakaevei : era sa sega ni daucakacaka , se dautalitali ; ia kau sa kaya vei kemudou , Ko Solomoni e na nonai ukuuku kecega sa sega ni vakaisulu me vaka e dua vei ira oqo .
Ia kevaka sa vakasuluma vakaoqo na Kalou na co sa tu edaidai e na veiwere , a sa biu ki na lovo e na sabogibogi : ena sega li ni vinakata vakalevu cake me vakasulumi kemudou , koi kemudou sa lailai na nomudou vakabauta ?
Ia dou kakua ni dauvakasaqara na ka mo dou kania , se na ka mo dou gunuva : me kakua talega ni veidreyaki na lomamudou .
Ni ra sa dauvakasaqara na ka kecega oqo ko ira na lewe ni veivanua kecega e vuravura ; ka sa kila na Tamamudou ni sa yaga vei kemudou na veika oqo .
Ia mo dou dauvakasaqara ga na nona matanitu : ia ena soli me kenai kuri vei kemudou na ka kecega oqo .
Kakua ni rere , na qele-ni-sipi lailai ; ni sa vinakata sara na Tamamudou me solia vei kemudou na matanitu .
Dou volitaka na ka sa tu vei kemudou , ka solia nai loloma ; vakarautaka vei kemudou na taga-ni-lavo ena sega ni madra , ai yau mai lomalagi ena sega ni oti rawa , sa sega na daubutako sa torova , se na sarasara sa kania .
Sa kalougata ko ira na tamata oqori , ena kunei ira na turaga ni ra sa vakatawa tiko , ni sa lako mai ko koya : au sa kaya vakaidina vei kemudou , ena vauca na nonai sulu , ka kaya me ra tiko sobu , ka na lako mai ko koya ka qaravi ira .
Ia kevaka ena lako mai ko koya e nai karua ni wase-ni-bogi , se na lako mai e nai katolu , ka kunei ira ni ra sa yadra tiko , era sa kalougata na tamata oqori .
Ia dou kila ga oqo , kevaka e kila nai taukei ni vale na tiki-ni-bogi e lako mai kina na daubutako , sa vakatawa ga , ka sega ni laiva na nona vale me ravabasuki .
Ia dou vakarau tu vakakina koi kemudou talega : ni sa lako mai na Luve ni tamata e na tiki-ni-siga dou sa sega ni nanuma kina .
Sa qai kaya vua ko Pita , Kemuni na Turaga , ko ni sa tukuna beka na vosa vakatautauvata oqo vei keitou ga , se vei ira kecega ?
Sa kaya na Turaga , Ko cei beka na tamata yalododonu ka vuku , ena lesia na turaga me lewai ira na nona lewe-ni-vale , me solia na kedrai votavota e na gauna dodonu ?
Sa kalougata na tamata ko ya , ko koya ena kunea na nona turaga ni sa kitaka vakakina , ni sa lako mai ko koya .
Au sa kaya vakaidina vei kemudou , Ena lesi koya me lewa na nona ka kecega .
Ia kevaka ena kaya e lomana na tamata ko ya , Sa vakaberaberataka na nona lako tale mai na noqu turaga : a sa vakatekivu kina me yaviti ira na lewe-ni-vale na tagane kei na vada , me daukana talega ka daugunu , ka daumateni ;
Ia na tamata ko ya , sa kila na loma ni nona turaga , ka sega ni vakarau kina , se cakava me vaka na lomana , ena yaviti vakalevu .
Ia ko koya sa sega ni kila , ka kitaka na ka e dodonu me yaviti kina ; ena yaviti vakalailai ga . Ni na tarogi vakalevu mai vua sa soli vakalevu vua ; ia ena taroga vakalevu ko ira na tamata mai vua era sa solia vakalevu vua .
Au sa lako mai meu biuta na bukawaqa ki vuravura ; ia ka cava tale meu gadreva , kevaka sa waqa tu ?
Ia sa dua na noqu papitaiso meu papitaisotaki kina ; a sa rarawa vakalevu na lomaqu me oti mada oqo !
Sa kaya talega vei ira na lewe vuqa , Ni dou sa raica sa tubu mai ra na o , dou sa kaya sara , Sa dua na uca sa lako mai ; a sa vakakina .
Ia ni sa liwa na ceva , dou sa kaya , Ena dua na katakata levu : a sa yaco .
Na dauveivakaisini ! dou sa kila rawa na mata i vuravura kei lomalagi : ia ka vakaevei ni dou sa sega ni kila na gauna oqo ?
Ni drau sa lako vata kaya sa beitaki iko ki na turaga-ni-lewa , mo gumatua e gau-ni-sala me oti mada na nona beitaki iko , de kauti iko vua na turaga-ni-lewa , ka soli iko na turaga-ni-lewa vua na ovisa , ka biuti iko na ovisa ki na vale ni veivesu .
A sa vosa ko Jisu , ka kaya vei ira , Dou sa vakasama beka ni ra sa uasivi vei ira kecega na kai Kalili e nai valavala ca ko ira na kai Kalili oqori , ni sa yaco vei ira na veika vakaoqo ?
Sa tukuna talega ko koya na vosa vakatautauvata oqo : Sa dua na tamata sa tei e na nona were-ni-vaini e dua na lolo ; a sa lako mai me vakasaqara kina na vuana , ka sega ni kunea .
Sa qai vosa ko koya , ka kaya vua , Kemuni na Turaga , laiva mada ga me tei kena yabaki talega oqo , meu cukiraka vakavolivolita mada , ka biuta kina na de-ni-manumanu ;
Sa qai vosa vakacudrucudru na turaga ni vale ni lotu , ni sa ia na veivakabulai ko Jisu e na siga ni vakacecegu , ka kaya vei ira na tamata , E ono na siga e dodonu me ia kina na cakacaka : oqori dou lako mai kina mo dou vakabulai , ia me kakua ga e na siga ni vakacecegu .
A sa vosa vei koya na Turaga , ka kaya , Na dauveivakaisini , dou sa sega li ni dui sereka , koi kemudou yadua , na nona pulumokau kei na nona asa e na siga ni vakacecegu mai na nona tikina , ka kauta me vagunuva ?
ia na yalewa oqo , na luve i Eparaama , sa vesuka ko Setani , raica , e tinikawalu na yabaki , sa sega beka ni dodonu me sereki mai nai vesu oqo e na siga ni vakacecegu ?
Sa qai kaya ko koya , Ena vakatauvatani beka kei na cava na matanitu ni Kalou ? se cava meu vakatauvatana kina ?
Sa tautauvata kei na dua na sore ni musita , sa kauta e dua na tamata , ka biuta ki na nona were ; a sa tubu cake , ka sa yaco me kau levu ; a ra sa mai ro e na tabana na manumanu vuka .
A sa kaya tale ko koya , Meu vakatauvatana kei na cava na matanitu ni Kalou ?
Sa tautauvata kei na leveni , sa kauta e dua na yalewa ka vunia e loma ni madrai droka e tolu nai vakarau , me vakalevenitaki taucoko kina .
Ia ni sa lako tu ko koya ki na nona vale e dua sa turaga vei ira na Farisi me kana e na dua na siga ni vakacecegu , era sa vakaraici koya .
A sa tukuna e dua na vosa vakatautauvata vei ira era sureti , ni sa raici ira ni ra sa digitaka nai tikotiko vakaturaga ; a sa kaya vei ira ,
Sa kaya talega ko koya vua sa sureti koya , Ni ko sa cakava na magiti ni vakasigalevu sei vakayakavi , kakua ni sureti ira na wekamu dina , se na tuakamu se tacimu , se na kai nomu , se na nomu lewe ni koro e vutuniyau ; de ra sureti iko tale , ko na qai saumi .
Ia ni ko sa caka magiti , sureti ira na dravudravua , na lokiloki , na gera , na mataboko :
ko na qai kalougata kina : ni ra sa sega ni sauma rawa vei iko : ia ko na saumi ni ra na tu cake tale mai na mate ko ira na yalododonu .
Ia ni sa rogoca na veika oqo e dua vei ira sa tiko kaya me kana , sa kaya vua , Sa kalougata ko koya ena kana madrai e na matanitu ni Kalou .
Sa qai kaya vua ko koya , Sa dua na tamata sa cakava e dua na magiti levu ni vakayakavi , a sa sureti ira na lewe vuqa :
ia ni sa yaco na gauna me ia kina nai vakayakavi , sa tala na nona tamata me kaya vei ira era sureti , Dou lako mai ; sa vakarau tu na ka kecega .
Ia ko ira yadua era lomavata me ra dui vakadredreti ira . Sa kaya vua e dua , Au sa volia e dua na tiki ni vanua , ka sa dodonu meu laki raica ; au masuti iko kina , meu kakua ni lako yani .
A sa kaya e dua tani , Au sa volia e tini na pulumokau , ia kau sa lako meu vakatovolei ira : au masuti iko kina , meu kakua ni lako yani .
Sa kaya e dua tale , Au sa qai vakawati , o koya kau sa sega kina ni lako yani .
Sa qai lako mai na tamata ko ya , ka tukuna vua na nona turaga na veika oqo . Sa qai cudru nai taukei ni vale , a sa kaya vua na nona tamata , Lako sara ki tuba ki na veisalatu kei na veisaqata ni koro , ka kauti ira mai na dravudravua , kei na gera , kei na lokiloki , kei na mataboko .
A sa mai kaya na tamata , Kemuni na Turaga , sa caka ga me vaka na nomuni vosa , ia sa vo na vale .
A sa kaya na turaga vua na tamata , Lako ki na veisalatu , kei na veisala sa viribaiti , ka cikevi ira me ra lako mai , me oso na noqu vale :
A ka vinaka na masima : ia kevaka sa seavu mai na masima na kena tuituina , ena vakatuituinataki tale e na cava ?
Sa qai toro voleka mai vei koya ko ira kecega na kumuna nai vakacavacava , kei ira na tamatai valavala ca , me ra rogoci koya .
A sa vosakudrukudru ko ira na Farisi kei ira na vunivola , ka kaya , Ko koya oqo sa veilasamaki vata kei ira na tamata ca , ka kana vata kei ira .
Ia ni sa kunea , sa viribale ki domona , ka reki .
Au sa kaya vei kemudou , ni sa levu vakakina na reki mai lomalagi e na vuku ni tamatai valavala ca e le dua bauga sa qai veivutuni , ia ka lailai ga e na vukudra na tamata yalododonu e le ciwasagavulu ka ciwa , sa sega ni yaga vei ira na veivutuni .
ka sa kaya vei tamana ko koya sa gone vei rau , I Tamaqu , solia mai vei au nai votavota ni yau sa vota me noqu . A sa vota vei rau nai yau .
A sa bogi vica mada , sa qai kumuna vata na ka kecega na gone , ka lako tani ki na dua na vanua vakayawa , ka sa vakayalia kina na nonai yau e nai valavala vakamarau ca .
Ia ni sa kila yalona tale , sa kaya , Sa le vuqa na tamata nei tamaqu sa voli na nodra cakacaka , era sa mamau e na madrai ka vo tu yani , ia koi au kau sa mate e na viakana !
au na ia , ka lako vei tamaqu , kau na kaya vua , Tamaqu , au sai valavala ca ki lomalagi , vei kemuni talega ,
A sa ia , ka lako vei tamana . Ia ni sa yawa sara , sa raici koya ko tamana , a sa lomana , ka cici , ka mokota , ka reguca .
A sa doka na dau-ni-yau tawa dodonu na turaga , e na vuku ni sai valavala vakavuku ; ni ra sa vuku vakalevu na gone ni vuravura e na ka sa baleti ira , a ra sa vuku vakalailai ga na gone ni rarama .
Ia kau sa kaya vei kemudou , Mo dou cakava eso me wekamudou e nai yau e sega ni dina ; me ra na kauti kemudou kina ni dou na mate ki na veitikotiko e sega ni oti rawa .
O koya sa dina e na ka lailai , ena dina talega e na ka levu ; ia ko koya sa sega ni dodonu e na ka lailai , ena sega talega ni dodonu e na ka levu .
Sa sega e dua na tamata sa qarava rawa e lewe rua na turaga ; ni na cata e dua , ka lomani koya kadua : se na kabita e dua , ka beci koya kadua . Dou sa sega ni qarava rawa na Kalou kei nai yau .
Ia na Farisi , era sa daulomana nai lavo , ni ra sa rogoca na ka kecega oqo , era sa vakalialiai koya .
A sa kaya vei ira ko koya , Oi kemudou dou sa vakadonui kemudou e matadra na tamata ; ia sa kila na lomamudou na Kalou : ni sa ca sara e na mata ni Kalou na ka e vinaka sara vei ira na tamata .
Sa yacova na gauna i Joni na vunau kei ira na parofita : mai na gauna ko ya sa vunautaki na matanitu ni Kalou , a ra sa gu sara me ra curu kina ko ira na tamata kecega .
Ka sa rawarawa me takali laivi ko lomalagi kei vuravura , ka dredre me lutu wale e dua na tiki ni vunau sa lailai sara .
O koya yadua sa biuta na watina , ka laki vakawati kei na dua tani , sa dauyalewa ; ia ko koya erau veiwatini kaya sa biuta na watina , sa dauyalewa .
A sa kaci , ka kaya , I tamaqu Eparaama , lomani au mai , ka talai Lasarusa , me tonisua na vuso ni nonai qaqalo e na wai , me mai vakabatabatataka na yamequ ; niu sa vakararawataki e na yameyame ni buka oqo .
Sa qai kaya vei ira na tisaipeli ko koya , E dredre sara me sega ni yaco na veivakacalai : ia sa na ca sara vua , sa vakavuna na ka oqo !
Sa vinaka vua kevaka sa vau ki domona e dua na vatu i qaqi levu , me qai biu ko koya ki na wasaliwa , ka ca ni sa vakacala e dua vei ira na lalai oqo .
Dou raici kemudou vinaka : kevaka sa cala vei iko na wekamu , vunauca ; ia kevaka sa veivutuni , kakua ni cudruvi koya .
Ia kevaka sa cala vakavitu vei iko e na siga e dua , ka saumaki vakavitu vei iko , ka kaya , Au sa veivutuni ; kakua ni cudruvi koya .
A sa kaya na Turaga , Kevaka sa tu vei kemudou na vakabauta e vaka na sore ni musita , dou na kaya ki na lolo oqo , Mo cavu laivi mada , ka mo tei sara e na wasaliwa : ena qai talairawarawa vei kemudou .
Me vakakina koi kemudou , ni dou sa kitaka na ka kecega sa vakaroti vei kemudou , dou kaya , Keitou sa tamata tawa yaga : keitou sa kitaka ga na ka e kilikili kei keitou me keitou kitaka .
Ia ni sa lako ko koya vaka ki Jerusalemi , sa lako voli e loma i Samaria kei Kalili .
Ia ni sa curu ki na dua na koro lailai , sa sota kaya e lewe tini na tamata vukavuka , a ra sa tu vakayawa ;
Ia ni sa raici ira ko koya , sa kaya vei ira , Dou lako ka vakaraitaki kemudou vei ira na bete . Ia ni ra sa lako tu , era sa vakasavasavataki .
A sa kaya vua , Tu cake , mo lako ga ; sa vakabulai iko na nomu vakabauta .
Ia ni sa tarogi koya ko ira na Farisi , se na yaco ninaica na matanitu ni Kalou , sa kaya vei ira ko koya , A matanitu ni Kalou sa sega ni yaco mai me vaka na ka e vakarairaitaki :
A sa kaya vei ira na tisaipeli , Ena yaco na siga , dou na gadreva kina mo dou raica e dua na nona siga na Luve ni tamata , ia dou na sega ni raica .
Ena qai kainaki vei kemudou , Raica eke ! se Raica kikea ! dou kakua ni lako kina , se muri ira .
Ena vosota mada eliu na ka e vuqa ko koya , ena biuti koya talega nai tabatamata oqo .
Ia me vaka sa yaco e na gauna i Noa , ena vaka talega kina e na gauna ni Luve ni tamata .
Era kana tiko , era gunu , era vakawati , era veimusumusukitaki me ra vakawati , ka yacova na siga ka vodoka kina na waqa ko Noa , ka qai lako mai na waluvu , ka vakamatei ira kecega .
Sa na tautauvata talega kei na gauna i Loti ; era kana tiko , era gunu , era veivoli , era teitei , era tara vale ;
ia e na siga ka lako tani kina ko Loti e Sotoma , sa qai tau mai lomalagi na bukawaqa kei na sulifure , ka vakamatei ira kecega .
Ena vaka talega kina e na siga ena rairai kina na Luve ni tamata .
E na siga ko ya , ko koya sa tiko e dela ni vale , ka sa tu e loma ni vale na nonai yau , me kakua ni lako sobu mai me kauta tani ; ko koya talega sa tiko mai na were , me kakua ni lesu tale mai .
Dou nanuma na wati i Loti .
Sa vakatakila talega ko koya vei ira e na dua na vosa vakatautauvata , ni sa dodonu me daumasu tiko ka kakua ni ceguoca ;
ia na Kalou , ena sega li ni cudruvaki ira na nona digitaki , era dautagi tikoga vua e na siga kei na bogi , io , kevaka sa dede na nona vosoti ira ?
A sa cavuta na vosa vakatautauvata oqo me tukuni ira era sa vakararavi ni ra sa yalododonu , a ra sa beci ira na tamata tani :
Sa tu na Farisi ka masu vakai koya , vakaoqo Na Kalou , au vakamolimoli vei iko , niu sa sega ni vakataki ira na tamata eso , era sa daukovekove , era sa daubutako lo , era sa dauyalewa , se vakataki koya oqo na kumuna nai vakacavacava .
Au sa lolo vakarua e na veiwiki , au sa solia nai katini ni ka kecega au sa rawata .
A sa tu vakayawa ko koya na kumuna nai vakacavacava , a sa sega ni via ta cake ki lomalagi , ia sa tavia na lomaserena , ka kaya , Kemuni na Kalou , lomani au mai , koi au na tamatai valavala ca .
Au sa kaya vei kemudou , Sa lako sobu ki na nona vale na tamata oqo ka sa vakadonui ia ko koya kadua sa segai : ni na vakamalumalumutaki ko koya yadua sa vakalevulevui koya ; ia ko koya sa vakamalumalumutaki koya ena vakalevulevui .
A ra sa kauta talega vua na gone lalai , me tarai ira ko koya ; ia ni ra sa raica ko ira na tisaipeli , era sa vunauci ira .
A sa kacivi ira mai ko Jisu , ka kaya , Laivi ira na gone lalai me ra lako mai vei au , kakua ni tarovi ira ; ni sa vakataki ira na lewe ni matanitu ni Kalou .
Au sa kaya vakaidina vei kemudou , O koya ena sega ni vakabauta na matanitu ni Kalou me vaka na gone lailai , ena sega sara ni curu kina .
A sa tarogi koya e dua na turaga , ka kaya , Vakavuvuli vinaka , a cava meu kitaka meu rawata kina na bula tawa mudu ?
A sa kaya vua ko Jisu , Ko sa vakatokai au meu vinaka e na vuku ni cava ? sa sega e dua tani e vinaka , na Kalou duaduaga .
Ko sa kila na vunau , Mo kakua ni ia na veibutakoci , Mo kakua ni laba , Mo kakua ni butako , Mo kakua ni veibeitaki vakailasu , Mo vakarokoroko vei rau na tamamu kei na tinamu .
Sa qai kaya ko koya , A ka kecega oqo kau a vakabauta ni kau a gone ka yacova na siga oqo .
Ia ni sa rogoca na ka oqo ko Jisu , sa kaya vua , E dua na ka sa sega vei iko , mo volitaka na ka kecega sa tu vei iko , ka solia vei ira sa dravudravua , ko na qai vakaiyau mai lomalagi : ia mo lako mai , mo muri au .
Ia ni sa rogoca oqo , sa rarawa sara na lomana : ni sa vutuniyau sara .
Ia ni sa raica ko Jisu ni sa rarawa sara na lomana , sa kaya , E dredre sara vei ira sa vutuniyau me curu ki na matanitu ni Kalou !
Ia ko ira era sa rogoca era sa kaya , Ko cei beka ena vakabulai rawa ?
A sa kaya ko koya , A ka sa dredre sara vei ira na tamata sa rawarawa vua na Kalou .
Sa qai kaya ko Pita , Raica , keitou sa biuta na ka kece , ka muri kemuni .
A sa kaya vei ira ko koya , Au sa kaya vakaidina vei kemudou , Sa sega e dua sa biuta na vale , se tamana se tinana , se tuakana se tacina , se watina , se luvena , e na vuku ni matanitu ni Kalou ,
Sa qai kauti ira mai na le tinikarua , ka kaya vei ira , Raica , eda sa lako cake ki Jerusalemi , ia na ka kecega era sa vola na parofita e na vuku ni Luve ni tamata ena vakayacori mai .
A ra sa sega ni kila e dua na ka oqo ; ia na ka oqo sa vuni vei ira , a ra sa sega ni kila na ka sa vosataki .
Ia ni sa torovi Jeriko ko koya , sa dua na tamata mataboko sa tiko e na bati ni sala me kerekere :
ia ni sa rogoca era sa lewe vuqa sa lako tu , sa taroga ko koya na kenai balebale .
A ra sa tukuna vua , ni sa lako tu ko Jisu na kai Nasareci .
A sa kaci ko koya , ka kaya , I Jisu , na Luve i Tevita , ni lomani au mai .
A ra sa vunauci koya ko ira sa liu tiko , me tiko lo : a sa kaci vakalevu cake kina ko koya , Na Luve i Tevita , ni lomani au mai .
Sa qai tu vakadua ko Jisu , ka kaya me kau mai ko koya vua ; ia ni sa yaco voleka , sa tarogi koya ,
A sa kaya vua ko Jisu , Mo rai rawa : sa vakabulai iko na nomu vakabauta .
A sa rai rawa vakasauri ko koya , a sa muri koya , ka vakarokorokotaka tiko na Kalou ; ia ko ira kecega na lewe vuqa , ni ra sa raica , era sa vakavinavinaka vua na Kalou .
Ia ni ra sa raica , era sa vosakudrukudru ko ira kecega , ka kaya , Sa lako ko koya me tiko vata kei na dua na tamatai valavala ca .
A sa tu cake ko Sakiusa , ka kaya vua na Turaga , Raica , Kemuni na Turaga , au sa waseruataka na noqui yau ka meu solia e dua na kena wase vei ira na dravudravua : ia kevaka kau sa kovea na nona ka e dua na tamata niu sa beitaka vakailasu , ena va na kenai sau kau na solia .
Ia ko ira na nona lewe ni koro era sa cati koya , a ra sa tala na mata me muri koya yani me kaya , Keitou sa sega ni vinakata me lewai keitou ko koya oqo .
Ia ni sa lesu tale mai ko koya , ni sa buli me tui , sa kaya me ra kacivi mai vua ko ira na tamata oqori , ko ira ka solia vei ira ko koya nai lavo , me kila se ra yavica tale era sa rawata ni ra sa veivoli .
Sa qai lako mai ko koya sa liu , ka kaya , Kemuni na Turaga , sa tini tale na paudi sa rawa e na nomuni paudi e dua .
A sa kaya vua ko koya , E vinaka , na tamata vinaka : ia ni ko sa dina e na ka lailai sara , mo lewa na koro e tini .
A sa lako mai nai karua , ka kaya , Kemuni na Turaga , sa lima tale na paudi sa rawa e na nomuni paudi e dua .
A sa kaya talega vua ko koya , O iko talega mo lewa na koro e lima .
A sa lako mai e dua tale , ka kaya , Kemuni na Turaga , raica na nomuni paudi , kau sa maroroya e na dua nai tavoi :
A sa kaya vua ko koya , Au na lewai iko e na nomu vosa , na tamata ca ! ko sa kila niu sa tamata dredre , sa taura cake na ka kau sa sega ni biuta sobu , ka tamusuka na ka kau sa sega ni kaburaka :
ia ka vakaevei ni ko sa sega ni solia kina na noqui lavo ki na baqe , meu taroga tale kei na kenai kere niu sa lako tale mai ?
A sa kaya ko koya vei ira era sa tu voleka , Kauta tani vua na paudi , ka solia vua sa tini na nona paudi .
Au sa kaya vei kemudou , O koya yadua sa tu vua na ka , ena soli vua ; ia ko koya sa sega ni tu vua na ka , ena kau tani mai vua na ka sa tu vua .
Ia ko ira na noqu meca oqo , era sa sega ni vinakata meu lewai ira , kauti ira mai kike , ka vakamatea e mataqu .
Ia ni sa vosa oti vakaoqo ko koya , sa lako vaka kiliu , ka lako cake tiko vaka ki Jerusalemi .
A Sa yaco , ni sa toro voleka ko koya ki Pecifaki kei Pecani , ki na ulu-ni-vanua sa vakayacani ki na veiolive , sa tala e lewe rua na nona tisaipeli ,
ia kevaka sa tarogi kemudrau e dua , Drau sa sereka ena vuku ni cava ? drau kaya vua vakaoqo , Ni sa yaga vua na Turaga .
A rau sa lako koi rau sa talai , a rau sa kunea me vaka na ka ka kaya vei rau ko koya .
A rau sa kauta mai vei Jisu , ka virikotora na nodraui sulu ki na luve ni asa , ka vakavodoki Jisu kina .
Ia ni sa lako tu ko koya , era sa tevuka na nodrai sulu e na gau-ni-sala .
Ia ni sa qai voleka ni sobuta na ulu-ni-vanua ni veiolive ko koya , era sa vakatekivu na tisaipeli kecega era lewe vuqa me ra reki , ka vakarokorokotaka na Kalou e na domo levu , e na vuku ni cakacaka-mana kecega era sa raica .
A ra sa kaya , Sa kalougata na Tui sa lako mai e na yaca ni Turaga ! me tu mai lomalagi na veivinakati , kei na vakarokoroko e na veiyasana ecake sara .
Ia ka so na Farisi vei ira na lewe vuqa era sa kaya vua , Vakavuvuli , vunauci ira na nomu tisaipeli .
A sa vosa ko koya , ka kaya vei ira , Au sa kaya vei kemudou , Kevaka era sa tiko lo ko ira oqo , ena qai qoqolou mai na veivatu .
Ia ni sa toro voleka mai ko koya , ka raica na koro , sa tagicaka ,
ka kaya , Isa ! Ke ko a kila , io ko iko , e na nomu gauna oqo , na veika ni nomu vakacegu ! ia sa qai vuni ga vei iko .
A sa vakatavuvuli tiko e na vale ni soro e na veisiga . A ra sa segata ko ira na bete levu kei ira na vunivola kei ira na turaga me ra vakamatea ,
A Sa yaco e na dua na siga ko ya , ni sa vakavulici ira tiko na tamata ko koya e na vale ni soro , ka vunautaka nai tukutuku-vinaka , era sa lako mai na bete levu , kei na vunivola , kei na qase ,
a ra sa tarogi koya , ka kaya , Tukuna mai vei keitou , se ko sa lesi maivei mo cakava na veika oqo ? se ko cei sa solia vei iko nai lesilesi oqo ?
A sa vosa ko koya , ka kaya vei ira , Au na tarogi kemudou talega e na dua na ka ; ia dou tukuna mai vei au :
A ra sa veivosakitaka vakai ira , ka kaya , Kevaka eda na kaya , Mai lomalagi ; ena qai kaya ko koya , Ia dou sa sega ni vakadinati koya e na vuku ni cava ?
Ia kevaka eda na kaya , Mai na tamata ; era na vakaviriki keda e na vatu ko ira kecega na tamata ; ni ra sa vakadinata ni sa parofita ko Joni .
A ra sa kaya , ni ra sa sega ni tukuna rawa se sa vu maivei .
A sa kaya vei ira ko Jisu , Au sa sega talega ni tukuna vei kemudou se kau sa lesi maivei meu kitaka na veika oqo .
Sa qai tukuna ko koya na vosa vakatautauvata oqo vei ira na tamata : Sa dua na tamata sa tea e dua na were-ni-vaini , ka lisitaka vei ira eso nai vakatau-ni-were ; a sa qai lako ki na vanua tani me tiko vakadede kina .
Ia ni sa yaco na kena gauna , sa tala ko koya e dua na tamata vei ira nai vakatau-ni-were , me ra solia vua eso na vua ni were-ni-vaini : a ra sa yaviti koya ko ira nai vakatau-ni-were , ka vakatala tani wale .
Sa qai tala tale ko koya e dua na tamata tani : a ra sa yaviti koya talega , ka vakamaduataka , ka vakatala tani wale .
A sa tala tale ko koya nai katolu ; a ra sa vakamavoataki koya talega , ka vakasava yani .
Sa qai kaya nai taukei ni were-ni-vaini , A cava meu kitaka ? au na tala na noqu gone ni toko : era na dokai koya beka ni ra sa raica .
Ia ni ra sa raica ko ira nai vakatau-ni-were , era sa veivosaki vakai ira , ka kaya , O koya oqo sa kenai taukei maimuri , tou vakamatea , ka me noda ga na vanua .
A ra sa biliga ki taudaku ni were-ni-vaini , ka vakamatea . A cava beka ena qai kitaka nai taukei ni were-ni-vaini vei ira ?
Ena lako mai ka vakamatei ira nai vakatau-ni-were oqori , ka solia na were-ni-vaini vei ira na tani . Ia ni ra sa rogoca , era sa kaya , Me kakua ga .
A sa vakaraici ira ko koya , ka kaya , A cava oqo sa volai , A vatu era sa cata na matai ni vale , Sa yaco me kenai vakadei e na tutu ni vale ?
A ra sa vakaraici koya , ka tala na tamata eso me ra veretaka , me ra vaka era sa yalododonu , me ra rogoca na nona vosa eso , me ra soli koya kina vua na kovana me lewai koya ka veitaliataki koya .
A ra sa tarogi koya , ka kaya , Vakavuvuli , keitou sa kila kemuni sa vosataka na ka e dodonu ka vakatavuvulitaka tiko , a sa sega e dua ko ni sa vinakata walega , ia ko sa vakatavuvulitaka vakaidina nai valavala sa vinaka vua na Kalou :
A sa kila na nodrai lawaki ko koya , ka kaya vei ira ,
A sa kaya vei ira ko koya , Mo dou qai solia vei Sisa na veika nei Sisa , vua talega na Kalou na veika sa nona na Kalou .
Ka sa sega e dua na nona vosa era sa taura rawa e na matadra na tamata : a ra sa kurabui e na nona vosa , a ra sa galu ga .
Era sa qai lako mai eso nai tokani i Setoki , ko ira era kaya sa sega na tu cake tale mai na mate ; a ra sa tarogi koya ,
Ia ka tiko na veituakani eratou lewe vitu : a sa vakawati ko koya sa qase , a sa mate ka sega na luvena :
Sa qai mate talega emuri na yalewa .
Ni sa tu cake tale na mate , ena wati i cei ko koya oqo ? ni ratou lewe vitu sa veiwatini kaya .
A sa vosa ko Jisu , ka kaya vei ira , Era sa vakawati ka veimusumusukitaki me ra vakawati na gone ni vuravura oqo ;
ia ko ira era vakabau me ra yaga me nodra na bula ko ya , kei na tu cake tale mai na mate , era sa sega ni vakawati , se veimusumusukitaki me ra vakawati :
Ia ni na vakaturi cake tale ko ira na mate , sa tukuna ko Mosese mai na kau ni sa vakatoka na Turaga , Na Kalou i Eparaama , kei na Kalou i Aisake , kei na Kalou i Jekope .
Ni sa sega ni nodra Kalou na mate ko koya , a nodra ga era sa bula tiko ; ni ra sa bula kecega vei koya .
Sa qai tarogi ira ko koya , Sa kainaki vakaevei ni sa luve i Tevita na Karisito ?
Sa qai vosa ko koya vei ira na nona tisaipeli , ni sa rogoca tiko ko ira kecega na tamata ,
era sa kovea na nodrai yau na yada , a ra sa ia na masu balavu me veivakaisini ; ko ira oqo era na cudruvi vakalevu cake .
A Sa ta cake ko koya , ka raici ira na vutuniyau ni ra sa biuta na nodrai solisoli ki na kato ni lavo .
A sa raica talega e dua na yada sa dravudravua ni sa biuta kina e rua nai lavo lalai sara .
Ia ni sa tukuna na vale ni soro ko ira eso , ni sa vakaiukuukutaki e na veivatu vinaka kei nai solisoli , sa kaya ko koya ,
A ra sa tarogi koya , ka kaya , Vakavuvuli , ena yaco ninaica na veika oqo ? ia ka cava mei vakatakilakila ni sa voleka ni yaco na veika oqo ?
A sa kaya ko koya , Dou qarauni kemudou vinaka de dou vakacalai : ni ra na lewe vuqa era na lako mai ka vakacavucavutaki au , ka kaya , Koi au ga ko koya ; a sa qai toro voleka na kena gauna : ia mo dou kakua ga ni laki muri ira .
Ia ni dou sa rogoca nai tukutuku ni valu , se na veisei , kakua ni kidroa : ni sa dodonu me yaco mada eliu na veika oqo ; ia sa sega ni voleka sara nai vakataotioti .
Sa qai kaya vei ira ko koya , Ena veibolebole na vanua eso , kei na matanitu eso :
ia ena tavuki vakalevu na veivanua eso , ena tubu talega na dausiga , kei na mate ca ; ia ena rairai eso na ka e dauveivakarerei ka so nai vakatakilakila levu mai na lomalagi .
Ia ni sa bera ni yaco na ka kecega oqo era na tauri kemudou , ka vakacacani kemudou , ka soli kemudou yani ki na veivale ni lotu , kei na veivale ni veivesu , ia dou na kau ki na matadra na tui kei na kovana eso , e na vuku ni yacaqu .
O koya mo dou qai vakataudeitaka na lomamudou , mo dou kakua ni nanuma mada eliu na ka mo dou kaya :
Ia era na soli kemudou yani na nomudou qase , kei na tacimudou , kei na kai nomudou , kei na wekamudou ; a ra na vakavuna na nomudou mate eso .
Ia ena cati kemudou na tamata kecega , e na vuku ni yacaqu .
Ia ena sega ni rusa e dua na drau ni ulumudou .
Dou na maroroya na yalomudou ni dou sa dauvosota .
Ia ni dou sa raica sa buku na druadrua mai Jerusalemi e na mataivalu eso , dou kila kina ni sa qai voleka na kena ca sara :
Ka na ca vei ira sa bukete , kei ira era sa vakasucuma na gone , e na gauna ko ya ! ni na ca vakalevu sara na vanua , a ra na cudruvi vakalevu na tamata oqo .
A ra na vakamatei e nai seleiwau , a ra na kau vakabobula ki na veivanua : a ra na butuki Jerusalemi sobu ko ira na veimatanitu , me yacova nai vakataotioti ni nodra gauna na veimatanitu .
Ena qai tu nai vakatakilakila eso e na mata-ni-siga , kei na vula , kei na veikalokalo ; a ra na ca na lewe ni veivanua e vuravura , ni ra na kidroa e na kena vadugu na wasaliwa kei na biau ;
ena kani yatedra na tamata e na rere , ni ra sa waraka na veika sa voleka ni yaco e vuravura : ni na veitosoyaki na veika kaukauwa ni lomalagi .
Ia era na qai raica na Luve ni tamata , ni sa lako mai e na o e na kaukauwa kei nai ukuuku levu .
Ia ni sa vakatekivu me yaco na veika oqo , dou ta cake , ka vagelegelei kemudou ; ni dou sa qai voleka ni vakabulai .
A sa vosataka vei ira e dua na vosa vakatautauvata : Raica na lolo , kei na veikau kecega ;
Sa vaka talega kina koi kemudou , ni dou sa raica na kena yaco na veika oqo , dou kila kina sa qai voleka na matanitu ni Kalou .
Au sa kaya vakaidina vei kemudou , Ena sega ni takali nai tabatamata oqo , ena yaco mada eliu na ka kecega .
Ena takali ko lomalagi kei vuravura ; ia na noqu vosa ena sega ni takali .
O koya mo dou qai vakatawa , ka daumasu tikoga , mo dou vakabau kina mo dou yaga me bula mai na ka kecega oqo ena yaco mai , ka tu e na mata ni Luve ni tamata .
A sa vakatavuvuli tiko ko koya e na vale ni soro ni sa siga ; ia ni sa bogi sa lako yani , ka moce e na ulu-ni-vanua sa vakayacani ki na veiolive .
A sa voleka na gauna ni kana madrai sa sega ni vakaleveni , a yacana na kana vata ni lako-sivia .
A ra sa veinanuyaka ko ira na bete levu kei ira na vunivola se ra na vakamatei koya vakaevei ; ni ra sa rerevaki ira na tamata .
Sa qai curu ko Setani ki na loma i Jutasa na yacana talega ko Isikarioti , a sa dua vei ira na lewe tinikarua .
A sa lako yani , ka veivosaki kei ira na bete levu kei ira na turaga ni valu , se na soli koya vakaevei vei ira .
A ra sa reki , a ra sa yalataka vua nai lavo .
Sa qai yaco na siga ni kana madrai sa sega ni vakaleveni , e dodonu me vakamatei kina na lami ni kana vata ni lako-sivia .
A sa talai rau ko Pita kei Joni ko koya , ka kaya , Mo drau lako ka vakarautaka na kakana ni lako-sivia , me da kania .
A rau sa kaya vua , Evei na tikina ko ni sa vinakata me keirau vakarau kina ?
A sa kaya vei rau ko koya , Raica , ni drau sa curu ki na koro , drau na sota kaya e dua na tamata sa colata e dua na saqa wai ; muri koya ki na vale ena curu kina .
Ena qai vakatakila vei kemudrau e dua nai taba levu e loma ni vale ecake sa vakaiyaya tu : drau vakarau kina .
A rau sa lako , ka kunea me vaka sa kaya vei rau ko koya : a rau sa vakarau me ra ia na kana vata ni lako-sivia .
Ia ni sa yaco dina na kena tiki-ni-yakavi , sa tiko sobu ko koya , kei ira vata kaya nai apositolo e le tinikarua .
A sa taura na bilo , ka vakavinavinaka , ka kaya , Taura oqo , ka vota vei kemudou :
A sa taura na madrai , ka vakavinavinaka , ka dovia , ka solia vei ira , ka kaya , oqo na yagoqu sa soli e na vukumudou ; dou cakava oqo mo dou vakananumi au kina .
Ia ka raica , sa tu vata kei au e na tepeli na liga i koya sa soli au yani .
A ra sa qai veitarogi vakai ira , se ko cei beka vei ira ena kitaka na ka oqo .
Ia era a veileti talega eliu , se ko cei vei ira ena cavu me uasivi cake .
A sa kaya vei ira ko koya , Era sa lewai ira na veimatanitu ko ira na nodra tui ; ia ko ira sa veitalia vei ira , era sa vakatokai me daucaka vinaka .
Ia dou kakua ni vakakina koi kemudou ; ia ko koya vei kemudou sa levu cake , me sa vaka ga sa gone ; ia ko koya sa turaga , me sa vakataki koya sa dauveiqaravi .
O cei vei rau sa uasivi cake , ko koya sa tiko me kana , se ko koya sa dauveiqaravi ? ko koya sa tiko me kana , ne ? ia koi au , kau sa tiko vata kei kemudou me vaka e dua sa dauveiqaravi .
I Saimoni , I Saimoni , raica , sa kerei kemudou ko Setani , me tauvuloni kemudou me vaka na witi .
Ia kau sa masulaki iko , me kakua ni malumalumu na nomu vakabauta : ia ni ko sa saumaki tale , mo vakataudeitaki ira na wekamu .
A sa kaya vua ko koya , Kemuni na Turaga , au sa vakarau meu lako vata kei kemuni ki na vale ni veivesu , ki na mate talega .
A sa kaya ko koya , Au sa kaya vei iko , Pita , ni sa bera ni tagi edaidai na toa , ko na cakitaka mada vakatolu na nomu kilai au .
A sa kaya ko koya vei ira , Niu a talai kemudou wale ka sega na nomudou taga ni lavo , se na taga ni vaqa , se nai vava , dou a dravudravua li e na dua na ka ? A ra sa kaya , E segai .
Sa qai kaya ko koya vei ira , Ia edaidai , ko koya sa tu vua na taga i lavo , me kauta , me vaka talega kina na taga kakana : ia ko koya sa sega vua nai seleiwau , me volitaka na nonai sulu , ka volia kina e dua .
Niu sa kaya vei kemudou , E dodonu me vakayacori vei au na ka sa volai vakaoqo , Sa wili vata ko koya kei ira na tamata ca ; ni na vakayacori sara me oti na veika e na vukuqu .
A sa lako ki tautuba , ka lako , me vaka na nonai valavala , ki na ulu-ni-vanua ni veiolive , a sa muri koya ko ira na nona tisaipeli .
Ia ni sa yaco ki na yasana ko ya sa kaya vei ira , Dou masu me kakua ni rawai kemudou na vere .
A sa sudra tani vei ira e vaka na kena yawa e viritaki e dua na vatu , a sa tekiduru ka masu ,
A sa rairai mai vei koya e dua na agilose mai lomalagi , a sa mai vakaukauwataki koya .
Ia ni sa yaluma sara , sa masu vagumatua cake kina : ia na nona buno sa vaka na titiri ni dra ni sa lutu ki na qele .
Ia ni sa tu cake tale mai na masu , ka yaco vei ira na nona tisaipeli , sa kunei ira ni ra sa moce ni sa rarawa na lomadra ;
ka sa kaya vei ira , Dou sa moce e na vuku ni cava ? tu cake ka masu , de rawai kemudou na vere .
Ia ni sa vosa tiko ko koya , sa toka tu na lewe vuqa , ka sa liutaki ira ko koya sa vakatokai ko Jutasa , e dua vei ira na lewe tinikarua , ka sa toro voleka vei Jisu me reguca .
Ia ko ira era sa tu voleka , ni ra sa raica na ka sa voleka ni yaco , era sa kaya vei koya , Na Turaga , e vinaka me keitou yaviti ira e nai seleiwau , se segai ?
Ka sa dua vei ira sa yavita na nona tamata na bete levu , ka taya laivi na daligana i matau .
Sa qai vosa ko Jisu , ka kaya , Kua mada ni vaka ko ya . A sa tara na daligana , ka vakabula .
Sa qai kaya ko Jisu vei ira na bete levu , kei ira na turaga ni valu mai na vale ni soro , kei ira na qase , era sa lako mai vei koya , Dou sa lakova beka e dua na daubutako , ni dou sa vakaiseleiwau ka vakaiwau ?
Niu sa dautiko vata kemudou e na vale ni soro e na veisiga , dou sa sega ni dodoka vei au na ligamudou : ia sa nomudou gauna oqo , kei na kaukauwa ni butobuto .
A ra sa qai taura , ka tubera , ka kauta ki na nona vale na bete levu . A sa muri vakayawa ko Pita .
Ia ni ra sa vakawaqa na buka e na rara e na mata ni vale , ka ra sa tiko sobu vata kina , sa qai tiko sobu vata kei ira ko Pita .
Ia sa dua na vada sa raici koya ni sa tiko voleka ki na buka , ka vakaraici koya matua , ka kaya , Ko koya talega oqo ka tiko kaya .
A sa cakitaki koya ko koya , ka kaya , Yalewa , au sa sega ni kilai koya .
A sa dede vakalailai ga sa dua tani tale sa raica , ka kaya , Ko iko talega e dua vei ira . A sa kaya ko Pita , Ko iko , e segai koi au .
Sa oti tale e dua na aua , sa mai vakadinadina matua sara e dua , ka kaya , Sa dina ga sa tiko kaya ko koya oqo , ni sa kai Kalili .
A sa kaya ko Pita , Ko iko , au sa sega ni kila na ka ko sa kaya . Ia ni sa vosa tiko ko koya , sa tagi sara na toa .
A sa vuki na Turaga , ka vakaraici Pita . A sa nanuma ko Pita na vosa ni Turaga , ni sa kaya vua , Ni sa bera ni tagi na toa , ko na cakitaki au mada vakatolu .
Ia ko ira na tamata era sa tauri Jisu , era sa vakalialiai koya , ka vacuka .
Ia ni ra sa tabonaka na matana , era sa sabica na matana , ka taroga , ka kaya , Tukuna mai , se ko cei sa sabici iko .
Ia ka vuqa tale na ka era sa kaya ni ra sa vosavakacacataka .
Ia ni sa siga na vanua , era sa soqoni vata ko ira na nodra qase na tamata kei ira na bete levu kei ira na vunivola , a ra sa kauti koya ki na nodra vale ni veilewai , ka taroga ,
ia kevaka kau taro , dou na sega ni kaya mai .
Era sa qai taroga kecega , O iko na Luve ni Kalou , se segai ? A sa kaya vei ira ko koya , Dou sa kaya dina , sai au ga .
Era sa qai kaya , Sa yaga tale vakacava me dua e mai vakadinadina ? ni da sa rogoca ga koi keda mai na gusuna dina .
A sa cavu tu ko ira kecega na lewe vuqa , ka kauti koya vei Pailato .
A sa tarogi koya ko Pailato , ka kaya , O iko na nodra Tui na kai Jutia , se segai ? A sa vosa ko koya , ka kaya vua , O sa kaya dina mai .
Sa qai kaya ko Pailato vei ira na bete levu kei ira na lewe vuqa , Au sa sega ni kunea e dua na ka ca vua na tamata oqo .
Era sa qai gumatua vakalevu mai , ka kaya , Sa vakayavalati ira na tamata e Jutia taucoko ko koya e na nonai vakavuvuli , sa vakatekivu mai Kalili ka yaco ki na yasana oqo .
Ia ni sa rogoci Kalili ko Pailato , sa taroga , se sa kai Kalili ko koya , se segai .
Ia ni sa kila sa dautiko ko koya e na yasana sa lewa kina ko Eroti , sa talai koya vei Eroti , ko koya talega sa tiko mai Jerusalemi e na gauna ko ya .
Ia ni sa raici Jisu ko Eroti , sa reki sara : ni sa gadreva makawa me raica , ni sa vuqa na ka sa rogoca vua ; a sa nuitaka me raici koya ni kitaka e dua na cakacaka-mana .
A rau sa qai veivinakati tale e na siga ko ya ko Eroti kei Pailato : ni rau sa veicati eliu .
Ia ni ra sa tubera yani , era sa taura e dua na kai Kirini , ko Saimoni , ko koya sa lako mai vanua , a ra sa tauca vua na kauveilatai , me colata ka muri Jisu .
A ra sa lewe vuqa sara era sa muri koya , kei ira talega na yalewa , a ra sa tagi ka tagicaka .
A sa vuki vei ira ko Jisu , ka kaya , Oi kemudou na yalewa ni Jerusalemi , dou kakua ni tagicaki au , ia dou tagicaki kemudou kei ira na luvemudou :
Era na qai kaya ki na veiulu-ni-vanua , Lutuki keimami mai ; ki na veivanua cecere talega , Ubi keimami mai .
Ia kevaka era sa kitaka na veika oqo ni sa drokadroka na kau , a cava ena caka ni sa qai madu ?
A rau sa lewe rua tani talega , na tamata caka ca , eratou sa tuberi vata kaya me ratou vakamatei .
Ia ni ra sa yaco ki na yasana , a yacana ko Kalivari [ A vanua ni qavokavoka ] , era sa vakoti koya kina ki na kauveilatai , kei rau talega na tamata caka ca , e dua e na ligana i matau , ka dua e na ligana i mawi .
Sa qai kaya ko Jisu , I Tamaqu , kakua ni cudruvi ira ; ni ra sa sega ni kila na ka era sa kitaka . A ra sa vota na nonai sulu , ka ia e na vakawiri madigi .
A ra sa tu na lewe vuqa me ra vakaraica . Ko ira talega na turaga era sa vakalialia , ka kaya , O koya sa dauvakabulai ira na tani ; me tei vakabulai koya , kevaka sa Karisito ko koya , na digitaki ni Kalou .
Ko ira talega na sotia era sa vakalialiai koya , a ra sa lako mai vei koya , ka solia vua na wai wiwi ,
A sa dua nai vola sa toka ecake vua , sa volai e na vosa va-Kirisi , kei na vosa vaka-Roma , kei na vosa vaka-Iperiu , O KOYA OQO NA NODRA TUI NA KAI JUTIA .
A sa kaya vua ko Jisu , Au sa kaya vakaidina vei iko , E na siga ga edaidai edaru na tiko vata mai Parataisi .
Ia sai kaono ni aua , a sa butobuto na vanua taucoko ka yacova nai kaciwa ni aua .
Ia ni sa raica na turaga ni valu na ka sa caka , sa vakarokorokotaka na Kalou , ka kaya , E dina ga sa yalododonu na tamata oqo .
Ia ko ira kecega na tamata era sa lako mai me raica na ka oqo , ni ra sa raica na ka sa caka , era sa tavia na lomaseredra , ka lesu tale yani .
A sa kevutaka sobu mai , ka solega e na dua nai sole lineni , ka vakotora e na dua nai bulubulu sa ta e na vatu , sa sega ni vakotori kina e dua eliu .
Ia sa siga Vakarau , a sa roro mai na siga ni vakacecegu .
Ia ko iratou talega na yalewa , eratou a lako vata kaya mai Kalili , eratou sa muri yani , a ratou sa raica nai bulubulu , kei nai valavala ni kena koto na yagona .
A ratou sa lesu tale , ka vakarautaka eso na ka boivinaka kei nai lumu : a ratou sa vakacegu e na siga ni vakacecegu me vaka na vunau .
Ia e nai matai ni siga ni wiki , e na mataka caca sara , eratou sa lako mai ki nai bulubulu , a ratou sa kauta mai na ka boivinaka eratou a vakarautaka , ka so tale eratou lako vata mai kei iratou .
A ratou sa kunea ni sa vaqiqici tani na vatu mai nai bulubulu .
Ia ni ratou sa curu , eratou sa sega ni kunea na yago ni Turaga ko Jisu .
A sa yaco ni ratou sa kurabui vakalevu kina , raica , e lewe rua na tamata sa tu voleka vei iratou e nai sulu lumilumisa :
ia ni ratou sa rere , ka vakacuva sobu na matadratou ki na qele , erau sa kaya vei iratou , E na cava dou sa mai vakasaqarai koya sa bula e na kedra maliwa na mate ?
Sa sega eke ko koya , sa tu cake tale : nanuma na nona vosa vei kemudou ni sa tiko kei kemudou mai Kalili ,
A ratou sa qai nanuma na nona vosa ,
Ka raica , sa lewe rua vei ira sa lako e na siga dina ko ya ki na dua na koro lailai ko Emeo na yacana , e vitu beka na maili ka savu na kedrau veiyawaki kei Jerusalemi .
A rau sa veivosakitaka na ka kecega oqo sa qai yaco .
Ia ni rau sa veivosaki tiko ka veitarogi , sa toro voleka ko Jisu , ka lako vata kei rau .
A sa matabuawataki na matadrau me rau kakua ni kilai koya .
A sa kaya vei rau ko koya , Ai tukutuku cava oqo drau sa veivosakitaka , ni drau sa lako tu ? Ka rau sa tu vakadua ka vakaveveku mata .
A sa dua vei rau , na yacana ko Kaliopasa , sa vosa ka kaya vua , O iko duadua beka na vulagi mai Jerusalemi , ka sega kina kila na veika sa qai yaco kina e na gauna oqo ?
A sa tarogi rau ko koya , A ka cava ? A rau sa kaya vua , Na ka sa baleti Jisu na kai Nasareci , a parofita sa levu e na cakacaka kei na vosa e na mata ni Kalou kei na matadra kecega na tamata :
a sa soli koya ko ira na bete levu kei ira na neimami turaga me lewai me mate , a ra sa vakota ki na kauveilatai .
A sa kaya vei rau ko koya , Drau sa sesewa , ka sega ni via vakabauta na ka kecega sa tukuna ko ira na parofita !
E sega beka ni kilikili kei koya na Karisito me vosota mada na veika oqo , me qai curu ki na nonai ukuuku ?
Ka sa vakatekivu e nai vola i Mosese ka yacovi ira kecega na parofita , ka sereka vei rau mai nai Vola Tabu kecega na vosa ka tukuni kina ko koya .
A ratou sa torova na koro lailai erau sa lako kina : a sa lako ko koya me vaka sa via lako kiliu .
Ia ni ratou sa tiko sobu me ratou kana , sa taura na madrai ko koya , ka lotutaka , ka dovia , ka solia vei rau .
A sa qai lau na matadrau , a rau sa kilai koya : a sa takali ko koya mai na matadrau .
A rau sa veikayaka vakai rau , Sa sega li ni katakata sara na yalodaru , ni datou sa veivosaki kaya e na gau-ni-sala , ni sa vakamacalataka talega vei kedrau nai Vola Tabu ko koya ?
A rau sa cavu tu e na tiki ni yakavi ga ko ya , ka lesu tale ki Jerusalemi , a rau sa kunei ira na lewe tinikadua ni ra sa soqoni vata mai , kei ira era dautiko vata kei ira ;
a ra sa kaya , Sa dina sa tu cake tale na Turaga , ka sa rairai vei Saimoni .
A rau sa tukuna talega na veika sa ia e na gau-ni-sala , ka ni rau sa kilai koya talega ni sa dovia tiko na madrai .
Ia ni ra sa vosa tiko vakaoqo , sa tu sara e na kedra maliwa ko Jisu , ka kaya vei ira , Dou vakacegu ga .
A ra sa kidroa ka rere sara , a ra sa vakasama ni ra sa raica e dua na yalo .
A sa kaya vei ira ko koya , Dou sa kidroa e na vuku ni cava ? ka sa tubu na vakanananu e na lomamudou e na vuku ni cava ?
raica na ligaqu kei na yavaqu , sai au dina ga : tarai au , ka raica ; ni sa sega ni vakalewena se vakasuina na yalo , me vaka dou sa raica vei au .
Ia ni sa vosa oti vakaoqo ko koya , sa vakaraitaka vei ira na ligana kei na yavana .
A ra sa solia vua e dua na tiki ni ika tavu , ka so mai na qa-ni-oni sa tawa .
A sa kaya vei ira ko koya , Oqo na vosa kau a daukaya vei kemudou niu a tiko kei kemudou , ni na yaco kecega na vosa sa tukuni au , sa volai e na vunau i Mosese , kei na nodrai vola na parofita , kei na Same .
Sa qai vakararamataka na lomadra ko koya , me ra kila rawa nai Vola Tabu ,
a sa kaya vei ira , Sa volai vakaoqo , ni sa kilikili kei koya na Karisito me vosota vakakina , me tu cake talega mai na mate e nai katolu ni siga ;
Ia koi kemudou , dou na dautukutuku e na veika oqo .
Ia ka raica , au sa tala vei kemudou na ka sa yalataka ko Tamaqu : ia dou tiko ga e na koro ko Jerusalemi , me yaco mada vei kemudou na kaukauwa mai-cake .
A sa kauti ira ki nai bili ki Pecani , a sa qai dodoka cake na ligana , ka vosavakalougatataki ira .
