Nzoni Tënë na ndö ti Jésus Christ , Molenge ti Nzapa ato nda ni tongaso :
Mbeni lâ , Jésus alondo na Nazaret , mbeni kodro ti Galile , lo ga si Jean abatize lo na ya ti ngu ti Jourdain .
Gi so lo londo na ya ti ngu ni ti sigigi , lo baa yanga ti yayu azi si Yingo ti Nzapa azu na ndö ti lo tongana mbipa .
Mbeni go alondo na yayu , atene : “ Mo yeke Molenge ti mbi so mbi ye mo mingi ; be ti mbi anzere na mo mingi . ”
So lo yeke hon na yanga ti kota ngu ti Galile , lo baa Simon na ita ti lo André . Ala yeke bi gbanda ti gi asusu .
Jésus atene na ala : “ Ala mu peko ti mbi , fade mbi yeke sara si ala ga azo ti gingo azo . ”
Gi hio tongaso , ala zia gbanda ti ala si ala mu peko ti lo .
Lo hon gi kete , lo baa Jacques na Jean , amolenge ti Zebede . Ala yeke na ya ti ngo si ala yeke leke gbanda ti ala .
Jésus na adisiple ti lo ague na gbata ti Kapernaum . Na lango ti wungo tere , lo li na ya ti da ti sambelango Nzapa si lo to nda ti fa ye na azo .
Azo so ama lo , li ti ala kue akpe ngbanga ti fango ye ti lo . Biani , lo fa ye ni tongana ti awafango-ndia pepe , me tongana zo ti komandema .
Gi na ndembe ni so , mbeni koli so ayeke na sioni yingo aga , ali na ya ti da ti sambelango Nzapa ni . Lo dekongo ,
Jésus asuku na lo , atene : “ Kanga yanga ti mo , mo sigigi na ya ti koli so ! ”
Tongaso sioni yingo ni adekongo , lo yingi koli ni ngangu si lo sigigi na ya ti lo .
Li ti azo ni kue akpe si ala hunda tere ti ala , atene : “ So nyen ! Mbeni fini fango ye ni laa tongana ti zo ti komandema so ? Ataa asioni yingo , lo mu yanga na si ala yeke ma gi yanga ti lo ! ”
Gi hio tongaso , sango ti Jésus amu ya ti sese ti Galile kue .
Gi so ala sigigi na ya ti da ti sambelango Nzapa ni , Jésus amu Jacques na Jean na tere ti lo , ala gue na da ti Simon na André .
Tere ti mama ti wali ti Simon amu wâ mingi si lo yeke lango na gbogbo . Azo atene tënë ni hio na Jésus .
Lo gue na tere ti lo , lo gbu maboko ti lo si lo mu lo na nduzu . Tere ti mama ni ade , lo londo si lo to nda ti sara na ala .
Na ndaperere , so ndo angba kâ , Jésus azingo , lo sigigi na ya ti gbata ni si lo gue ti sambela na mbeni ndo so zo ayeke daa pepe .
Simon na amba ti lo alondo si ala yeke gi lo .
Na ndembe so ala wara lo , ala tene na lo : “ Azo kue ayeke gi mo . ”
Jésus atene na ala : “ E gue na mbeni ndo nde , na ya ti akete kodro so ayeke nduru ge titene mbi fa nga Nzoni Tënë daa . Biani , ye so mbi ga ndali ni laa . ”
Tongaso Jésus atambula na ya ti ada ti sambelango Nzapa na sese ti Galile kue ; lo fa Nzoni Tënë si lo tumba nga asioni yingo .
Mbeni zo ti buruma aga na tere ti Jésus , lo kuku na gbe ti lo si lo voro tere ti lo na lo , lo tene : “ Tongana mo ye , mo lingbi ti sara si tere ti mbi aga nzoni . ”
Mawa ti lo agbu Jésus ; lo yoro maboko ti lo , lo ndu koli so si lo tene na lo : “ Mbi yeda ! Ayeke nzoni tere ti mo aga nzoni . ”
Gi hio tongaso , buruma ni alondo si tere ti lo aga nzoni .
Me koli so ahon gi kete , lo to nda ti dekongo na tënë ni si lo fa ni na azo kue . Ndani laa , Jésus alingbi ti li na ya ti ambeni gbata na le ti azo pepe ; lo gue lo duti na ndo so azo ayeke daa pepe . Azo alondo na ya ti ando nde nde si ala gue na lo kâ .
Lango kete na pekoni , Jésus akiri na Kapernaum . So azo ama atene lo yeke na yanga-da ,
Azo aga na lo mbeni zo so mbage ti tere ti lo abuba ; akoli osio laa ayo zo ni .
Lege ti gue na lo na Jésus ayeke daa pepe , ngbanga ti so azo ayeke gbani gbani . Tongaso ala gue na li ti da ni , ala zi mbage ti li ti da ni taa na ndö ti Jésus si ala yoro koli so na kelekpa ti lo kue na Jésus .
Jésus abaa mabe ti azo ni si lo tene na zo so mbage ti tere ti lo abuba so , lo tene : “ Molenge ti mbi , a zi asiokpari ti mo awe . ”
Ambeni wafango-ndia ayeke duti kâ ; ala yeke tene na be ti ala :
Gi hio tongaso , Jésus ahinga tënë ti be ti ala si lo hunda ala , lo tene : “ Ala yeke tene mara ti atënë tongaso na be ti ala ngbanga ti nyen ?
Me ti sara si ala hinga atene , Molenge ti Zo ayeke na ngangu ti zi asiokpari na ndö ti sese so , Jésus atene na zo so mbage ti tere ti lo abuba so , atene :
Gi hio tongaso , koli ni alondo na le ti azo kue , lo mu kelekpa ti lo si lo gue . Azo so ayeke kâ si abaa lo , li ti ala kue akpe ; ala gonda Nzapa , atene : “ E de ti baa mara ti ye tongaso laoko pepe ! ”
Jésus akiri ague na yanga ti ngu ti Galile ; gba ti azo aga na tere ti lo si lo yeke fa ye na ala .
So lo yeke hon , lo baa Lévi , molenge ti Alfe , lo yeke duti na ndo so azo ayeke futa lapo daa . Jésus atene na lo : “ Mu peko ti mbi ! ” Lévi alondo si lo mu peko ti Jésus .
Na pekoni , Jésus ague ti te kobe na da ti Lévi . Azo ti rongo nginza ti lapo na azo ti siokpari mingi aduti na tere ti lo na adisiple ti lo . Amara ti azo mingi tongaso laa ayeke mu peko ti Jésus .
So Jésus na azo ti rongo nginza ti lapo na azo ti siokpari ayeke te kobe , ambeni farizien so ayeke awafango-ndia abaa lo si ala hunda adisiple ti lo , atene : “ Ngbanga ti nyen si lo yeke te kobe na azo ti rongo nginza ti lapo na azo ti siokpari ? ”
Jésus ama ala si lo tene na ala : “ Azo so ayeke na nzoni tere ayeke na nzara ti gue ti baa wanganga pepe ; me gi azo ti kobela laa ayeke na nzara ti gue ti baa wanganga . Mbi ga ti iri azo so ayeke mbirimbiri pepe , me mbi ga ti iri azo ti siokpari . ”
Mbeni lâ , adisiple ti Jean-Baptiste na afarizien ake kobe ti sambela . Ambeni zo aga , ahunda Jésus , atene : “ Ngbanga ti nyen si adisiple ti Jean na adisiple ti afarizien ake kobe si adisiple ti mo ayeke ke kobe pepe so ? ”
Jésus atene na ala : “ Azo so a tisa ala na matanga ti mungo tere ti koli na wali , fade ala lingbi ti ke kobe ti sambela na ndembe so koli ni ade na popo ti ala ? Oko pepe ! Tongana koli ti wali ni ade na popo ti ala , ala lingbi ti ke kobe pepe .
Me ambeni lango ayeke ga so fade a yeke mu koli ni na popo ti ala , a hon na lo . Tongaso , na lango so laa fade ala yeke ke kobe . ”
“ Zo alingbi ti mu fini yanga ti bongo ti fu na le ti ka ti ngbene bongo pepe , ngbanga ti so fade fini yanga ti bongo ni ayeke suru ngbene bongo ni si le ti ka ni aga kota .
Na mbeni lango ti wungo tere , Jésus ayeke hon na ya ti ayaka ti ble . Na hongo ti ala , adisiple ti lo ayeke fâ ambeni le ti ble ni .
Tongaso afarizien atene na Jésus : “ Ngbanga ti nyen si adisiple ti mo ayeke sara ye so Ndia ake titene zo asara ni na lango ti wungo tere ? ”
Jésus akiri tënë na ala : “ Ye so David asara ando na ndembe so nzara asara lo , lo na azo so amu peko ti lo si ala yeke na ye ti tengo ni pepe , ala diko tënë ni pepe ?
Jésus akiri atene na ala : “ A sara lango ti wungo tere ndali ti zo , me a sara zo ndali ti lango ti wungo tere pepe .
Ndani laa Molenge ti Zo ayeke nga makonzi ti lango ti wungo tere . ”
Jésus akiri ague na ya ti da ti sambelango Nzapa ; mbeni koli so maboko ti lo abuba ayeke kâ .
Le ti azo ni ayeke gi na tere ti Jésus ; ala yeke ku ti baa wala lo yeke kai kobela ti koli so na lango ti wungo tere titene ala wara mbeni tënë ti bi na li ti lo .
Jésus airi koli ni , atene : “ Londo , mo luti na le ti azo kue ! ”
Na pekoni , lo hunda azo ni , lo tene : “ Ndia afa nyen na e ? A fa na e ti sara nzoni wala sioni , ti soo fini ti zo wala ti fâ zo na lango ti wungo tere ? ” Me zo oko akiri tënë pepe .
Jésus abaa le ti ala oko oko kue na ngonzo ; be ti lo awara vundu ngbanga ti sioni be ti ala . Lo tene na koli ni : “ Yoro ya ti maboko ti mo . ” Lo yoro ni si maboko ti lo akiri aga nzoni .
So afarizien asigigi na ya ti da ti sambelango Nzapa ni , ala gue hio awara azo ti kama poroso ti Herode ; ala bongbi ti gi lege ti fâ Jésus .
Tongaso Jésus ahunda na adisiple ti lo ti leke mbeni ngo ti ku na lo si azo ni alingbi ti pete lo pepe .
Azo so ayeke na asioni yingo , tongana ala baa lo , ala ti na gbe ti lo , ala dekongo , atene : “ Mo yeke Molenge ti Nzapa ! ”
Me Jésus asuku na ala ngangu titene ala sigigi na nda ti lo pepe .
Na pekoni , Jésus ague na li ti hoto ; lo iri azo so be ti lo aye si ala ga na tere ti lo .
So asewa ti Jésus ama tënë ni , ala ga si ala ye ti mu lo , ngbanga ti so ala tene : “ Li ti lo aga kirikiri awe ! ”
Ambeni wafango-ndia so alondo na Jérusalem aga , atene : “ Beelzebul ayeke na ya ti lo , makonzi ti asioni yingo laa amu na lo ngangu ti tumba ayingo so . ”
Jésus airi ala si lo fa na ala mbeni toli , lo tene : “ Satan alingbi ti tumba Satan ?
Kodro so kue azo ni akangbi si ala yeke tiri na popo ti ala , fade kodro ni alingbi ti ngba kodro pepe .
Tongana azo ti ya ti sewa akangbi si ala yeke tiri na popo ti ala , fade sewa ni alingbi ti ngba pepe .
Tongana Satan alondo ti tiri na lo wani si kodro ti lo akangbi , ngangu ti lo alingbi ti ngba pepe , me fade ayeke hunzi .
“ Titene mbeni zo ali na ya ti da ti mbeni ngangu koli ti nzi ye , ayeke nzoni lo kanga koli ni si fade lo lingbi ti nzi aye ti da ni .
Mbi tene na ala taa-tënë : asioni ye so kue azo asara , ataa zonga so ala zonga na Nzapa , fade lo yeke zi tënë ni na li ti ala .
Mama ti Jésus na a-ita ti lo aga ; ala ngba na gigi si ala tokua mbeni zo ti iri lo .
Jésus akiri tënë : “ Mama ti mbi na a-ita ti mbi ayeke azo wa ? ”
Biani , zo so asara ye so be ti Nzapa aye ayeke ita ti mbi ti koli , wala ti wali , wala mama ti mbi . ”
Jésus akiri ayeke fa ye na azo na yanga ti kota ngu ti Galile . Azo abongbi gbani gbani na tere ti lo . Tongaso lo ko na ya ti ngo , lo duti na ya ni . Gba ti azo ni angba ti ala na sese na yanga ti ngu ni .
So lo yeke bi ale ti kobe ni , ambeni atuku na tere ti lege ; andeke aga si ate ni kue .
Ambeni atuku na ndö ti sese so atêne ayeke daa , na ndo so sese ayeke daa mingi pepe . Ale ti kobe ni asigigi si akono hio , ngbanga ti so sese ni ali pepe .
Ambeni le ni atuku na popo ti apere ti ki ; apere ni alondo si akanga ndö ti ala kue , nilaa ala le pepe .
Ambeni le ni atuku na nzoni sese , ala sigigi , ala kono si ale : ambeni ale baleota , ambeni ale baleomene si ambeni ale ngbangbo oko . ”
Jésus akiri atene : “ Zo so ayeke na mê ti mango ndo , ayeke nzoni lo ma tënë so ! ”
So Jésus ahon yongoro na tere ti gba ti azo ni awe , adisiple baleoko na use na ambeni zo so ayeke na tere ti lo ahunda lo na nda ti atoli so .
Lo tene na ala : “ Ti ala azo ti mbi , Nzapa amu na ala lege ti hinga nda ti Kodro-gbia ti Nzapa so angba na hondengo ni , me ti azo ti gigi , ala ma tënë ni na lege ti atoli
Na pekoni , Jésus ahunda ala , atene : “ Ala hinga nda ti toli so pepe ? Fade ala yeke hinga nda ti tanga ti atoli ni kue tongana nyen ?
Ambeni zo ayeke tongana sese so atêne ayeke daa ; tongana ala ma tënë ni , ala yeda na ni hio na ngia ,
Ambeni zo ayeke tongana apere ti ki so ale ti kobe atuku daa ; ala ma tënë ni ,
Ambeni zo ayeke tongana ale ti kobe so atuku na nzoni sese ; ala ma tënë ni , ala yeda na ni si ala le : ambeni ale baleota , ambeni ale baleomene si ambeni ale ngbangbo oko . ”
Jésus atene na ala : “ Zo ayeke zia wâ na lamba ti zia na gbe ti ta wala na gbe ti gbogbo ? Lo yeke zia ni na ndö ti mbeni ye na nduzu pepe ?
Zo so ayeke na mê ti mango ndo , ayeke nzoni lo ma tënë so ! ”
Lo kiri lo tene na ala : “ Ala sara hange na tënë so ala yeke ma so ! Ye so ala wani ayeke mu ti haka na ye na amba ti ala laa Nzapa ayeke mu ti haka na ye na ala ; lo yeke zia mbeni na ndö ni .
Jésus akiri atene : “ E lingbi ti haka Kodro-gbia ti Nzapa na nyen ? Toli wa laa e lingbi ti mu ti fa na nda ni ?
Kodro-gbia ti Nzapa ayeke tongana le ti keke so iri ni mutarde si a lu na sese ; le ni ayeke kete kete ahon ale ti kobe ti dunia kue .
Jésus afa tënë mingi na azo na lege ti mara ti atoli tongaso . Lo fa na ala gi ye so ala lingbi ti ma ya ni .
Na lakui ni , Jésus atene na adisiple ti lo : “ E fâ ngu , e gue na mbage ti ngu ni . ”
Me mbeni kota pupu alondo si ayeke ya ngangu . Amapo alondo si ngu ayeke tuku na ya ti ngo ni ; ngu aga nduru ti si ya ti ngo ni .
Jésus ayeke lango na mbage ti peko ti ngo ni ; lo zia li ti lo na ndö ti koli . Adisiple ti lo azingo lo , atene : “ Wafango-ye , kuâ so e yeke na ya ni so , ayeke senge na le ti mo ? ”
Lo londo , lo suku ngangu na pupu ni , lo tene : “ Kai ! Duti kpoo ! ” Tongaso pupu ni akai si ndo ade ngii .
Na pekoni , ala si na mbage ti kota ngu ti Galile , na sese ti azo ti Zeraza .
So Jésus asigigi na ya ti ngo ni , mbeni koli asigigi na popo ti adu ti kuâ hio si aga atengbi na Jésus . Koli so ayeke na mbeni sioni yingo na ya ti lo
Jésus ahunda lo , atene : “ Iri ti mo ayeke nyen ? ” Lo kiri tënë na lo : “ Iri ti mbi ayeke : ‘ Gbani-gbani ’ , ngbanga ti so e yeke gbani gbani . ”
Na pekoni , lo voro Jésus mingi titene lo tumba asioni yingo ni ti hon yongoro na sese ni pepe .
Andaa na ndo ni so , gba ti anguru ayeke gi kobe ti ala ti tengo ni nduru na hoto ni .
Jésus ayeda na ala . Tongaso asioni yingo ni asigigi na ya ti koli ni si ala li na ya ti anguru ni . Li ti anguru ni kue ayeke nduru na saki use . Ala londo na loro na li ti hoto ni si ala tuku kue na ya ti ngu , ala kui .
Awabatango-nguru ni akpe si ala fa tënë ni na ya ti gbata ni nga na ya ti akete kodro ti yanga ti yaka . Tongaso azo aga ti baa ye so asi so .
Ala si na tere ti Jésus si ala baa koli so lani gba ti asioni yingo ayeke na ya ti lo so . Lo duti , lo yu bongo si li ti lo aga nzoni . Mbeto agbu ala kue .
Azo so abaa ye so asi so , ala tene na akoli ni tënë ti ye so asi na koli ni nga na ye so asi na anguru ni .
Tongaso ala voro Jésus ti londo na sese ti ala ti hon .
So Jésus ako na ya ti ngo ti gue , koli so fade ayeke na asioni yingo so avoro lo ti ngba na tere ti lo .
Me Jésus ake si lo tene na koli ni : “ Kiri na ndo ti mo , na ya ti sewa ti mo si mo fa na azo tënë ti ye so kue Kota Gbia asara ndali ti mo na lege ti nzoni be ti lo . ”
Koli ni ague si lo to nda ti fa tënë ti ye so kue Jésus asara na lo so na ya ti Agbata-Baleoko . Azo so kue ama tënë ni , li ti ala kue akpe .
Jésus afâ ngu na ngo , lo kiri na mbage ti ngu ni . Lo duti na yanga ti ngu ni si gba ti azo aga , abongbi na tere ti lo .
Mbeni makonzi ti da ti sambelango Nzapa aga ; iri ti lo ayeke Yairus . So lo baa Jésus , lo ti na gbe ti lo
Lo na Jésus amu lege ague . Gba ti azo amu peko ti Jésus si ala yeke pete lo mbage na mbage .
Mbeni wali ayeke daa , mene ayeke ga na tere ti lo mingi mingi , asara ngu baleoko na use awe .
Lo baa pasi mingi na ndo ti anganga si lo buba nginza ti lo kue na lege ti ala ; me tere ti lo aga nzoni pepe . Kobela ti lo ni akiri aga ngangu ahon ti kozoni .
Gi hio tongaso , kobela ti lo ni akai , tere ti lo aga nzoni .
Gi na oko ndembe ni so , Jésus ahinga atene , mbeni ngangu asigigi na ya ti tere ti ni . Lo baa azo so angoro lo si lo hunda ndo , lo tene : “ Zo wa laa andu bongo ti mbi ? ”
Adisiple ti lo atene na lo : “ Mo baa azo so ayeke pete mo mbage na mbage so kue , mo kiri mo hunda ndo , mo tene : ‘ Zo wa laa andu mbi ? ’ ”
Me Jésus abaa ndo na tere ti lo kue ti baa zo wa laa asara ye so .
Wali ni ado na mbeto , ngbanga ti so lo hinga ye so asi fade na lo . Lo ga lo ti na gbe ti Jésus si lo tene na lo taa-tënë kue .
Jésus atene na lo : “ Molenge ti mbi ti wali , mabe ti mo asoo mo awe . Kobela ti mo akai awe , mo gue nzoni . ”
So Jésus angba ti tene tënë so , ambeni zo alondo na da ti Yairus aga ; ala tene na lo : “ Molenge ti mo ti wali akui awe . Mo ngba ti so li ti wafango-ye ngbanga ti nyen ? ”
Me Jésus azia be ti lo na tënë ti ala so pepe . Lo tene na Yairus : “ Sara mbeto pepe , mo ma gi na be ! ”
Lo ke na zo kue ti mu peko ti lo , gi Pierre na Jean na ita ti lo Jacques .
Tongana ala si na da ti Yairus , Jésus abaa azo ayeke sara ye kirikiri ; ambeni ayeke toto si ambeni ayeke dekongo .
Lo li na da ni si lo hunda ala , lo tene : “ Nda ti aye so kue ayeke nyen ? Ala yeke toto ngbanga ti nyen ? Molenge so akui pepe , me lo yeke lango . ”
Ala he lo na ngia . Me lo hunda na ala kue ti sigigi ; lo iri babâ na mama ti molenge ni na adisiple ti lo ota si ala li na ndo so molenge ni ayeke daa .
Lo gbu maboko ti molenge ni si lo tene na lo : “ Talita kum ! ” Nda ni atene : “ Molenge-wali , mbi tene na mo , mo londo ! ”
Gi hio tongaso , molenge-wali ni alondo si lo tambula . Lo yeke lani na ngu baleoko na use . So azo abaa ye so asi , li ti ala kue akpe .
Jésus alondo na ndo so si lo kiri na gbata so lo kono daa . Adisiple ti lo amu peko ti lo .
Na lango ti wungo tere , lo to nda ti fango ye na ya ti da ti sambelango Nzapa . Azo so abongbi mingi ti ma fango ye ti lo , li ti ala kue akpe . Ala hunda tere ti ala , atene : “ Lo wara ye so kue na ndo wa ? So mara ti ndara ti nyen laa lo yeke na ni so ? Lo yeke sara aye ti kpene so na lege ti nyen ?
Jésus atene na ala : “ Na ndo kue azo ayeke ne awayanga-Nzapa , me na gbata so a du lo daa , wala na ya ti sewa ti lo , wala na ya ti da ti lo , azo ayeke ne lo pepe . ”
Jésus alingbi ti sara mbeni ye ti kpene oko na ndo so pepe . Me lo zia gi maboko ti lo na ndö ti ambeni zo ti kobela si kobela ti ala akai .
Li ti lo akpe ngbanga ti so azo ni ake ti ma na be . Na pekoni , Jésus ague ti fa ye na azo na ya ti akete kodro so ayeke na tere ti Nazaret .
Lo iri adisiple ti lo baleoko na use si lo tokua ala use use . Lo mu na ala ngangu ti tumba asioni yingo
Tongaso adisiple ague ti fa tënë na azo , atene : “ Ala zia ngbene lege ti sarango ye ti ala ! ”
Ala tumba asioni yingo mingi si ala kai kobela ti azo mingi na sarango mafuta na tere ti azo ni .
Gbia Herode ama tënë ti Jésus , ngbanga ti so iri ti lo awu amu ndo kue . Ambeni zo atene : “ Jean-Baptiste azingo na kuâ awe ! Ndani laa , lo yeke na ngangu ti sara na aye ti kpene so . ”
Afarizien na ambeni wafango-ndia so alondo na Jérusalem aga , abongbi na tere ti Jésus .
Afarizien na awafango-ndia ahunda Jésus , atene : “ Ngbanga ti nyen si adisiple ti mo akpe ndia ti akotara ti e pepe si ala yeke te kobe na asioni maboko ti ala so ? ”
Jésus akiri tënë na ala : “ Ala azo so tënë ti yanga ti ala ayeke nde na sarango ye ti ala so , peko ti tënë ti yanga ti Nzapa so wayanga-Nzapa Ésaïe atene na ndö ti ala ando so , ayeke taa-tënë ; a su na mbeti , atene : ‘ Nzapa atene : Azo so ayeke ne mbi gi na yanga senge , me be ti ala ayeke yongoro na mbi mingi .
So Jésus azia gba ti azo ni si lo kiri na da awe , adisiple ti lo ahunda lo na nda ti toli so .
Lo kiri lo tene : “ Ye so ayeke sigigi na ya ti zo laa asara si lo ga sioni .
Na pekoni , Jésus alondo na ndo so si lo gue na sese ti Tir . Lo li na ya ti mbeni da si lo ye titene azo ahinga ndo so lo yeke daa pepe ; me lo honde tere ti lo gbaa .
Mbeni wali so molenge ti lo ti wali ayeke na sioni yingo ama tënë ti Jésus si lo ga hio na tere ti lo , lo ti na gbe ti lo .
Me Jésus atene na lo : “ Mo zia amolenge ate kobe ya ti ala asi nzoni si ! So ayeke na legeni pepe ti mu kobe ti amolenge ti tuku na akete mbo . ”
Wali ni akiri tënë na lo : “ Taa-tënë , kota zo ! Me akete mbo so ayeke duti na gbe ti meza ayeke te afuku ti kobe so ayeke ti na maboko ti amolenge . ”
Tongaso Jésus atene na lo : “ Ndali ti kiringo tënë so , mo lingbi ti kiri na ndo ti mo senge ; sioni yingo ni asigigi na ya ti molenge ti mo awe . ”
So lo kiri na da ti lo , lo baa molenge ni ayeke lango na ndö ti gbogbo ; sioni yingo ni asigigi na ya ti lo awe .
Jésus alondo na sese ti Tir , lo hon na ya ti sese ti Sidon ; lo fâ , lo hon na ya ti Agbata-Baleoko si lo kiri na mbage ti kota ngu ti Galile .
Ambeni zo amu mbeni koli , aga na lo na Jésus ; mê ti lo akanga si lo yeke tene tënë nzoni pepe . Ala hunda na lo titene lo zia maboko ti lo na ndö ti koli ni .
Tongaso Jésus amu lo gi lo oko , ague na lo yongoro na tere ti azo . Lo yoro ali ti maboko ti lo na ya ti mê ti koli ni , lo tuku ngu ti yanga ti lo si lo ndu na menga ti koli ni .
Na pekoni , lo yo le ti lo na nduzu , lo wu si lo tene na koli ni : “ Efata ! ” , so ti tene : “ Zi tere ti mo ! ”
Gi hio tongaso , mê ti koli ni azi ; ye so akanga menga ti lo azi si lo to nda ti tene tënë nzoni .
Jésus amu yanga na ala titene ala tene tënë ni na zo oko pepe . Me lakue tongana lo yeke ke na ala ti fa na azo tënë ti aye so lo sara , ala kiri adekongo na ni ahon ti kozoni .
Azo so ama tënë ni , li ti ala kue akpe si ala tene : “ Ye so kue lo yeke sara ayeke nzoni mingi ! Lo yeke sara nga si azo so mê ti ala akanga ama ndo si abuburu atene tënë ! ”
Na ngoi ni so , gba ti azo akiri abongbi tere ti ala . So azo ni ayeke na ye ti tengo ni pepe , Jésus airi adisiple ti lo si lo tene na ala :
Tongana mbi tene , ala kiri na ndo ti ala si mbi mu na ala kobe pepe , fade ala yeke woko na nzara na lege ; ambeni ayeke daa so alondo yongoro si aga . ”
Adisiple ti lo akiri tënë na lo : “ So e yeke ge na ngonda so , fade e yeke wara kobe na ndo wa ti mu na ala titene ala te si ya ti ala asi ? ”
Jésus ahunda ala , atene : “ Ala yeke na mapa oke ? ” Ala kiri tënë na lo : “ Mbarambara . ”
Tongaso lo mu yanga na azo ni kue ti duti na sese . Na pekoni , lo mu mapa mbarambara so , lo mu singila na Nzapa , lo fâ ya ni si lo mu na adisiple ti lo ti kangbi ni na azo ni . Nilaa adisiple akangbi ni na azo ni .
Ala yeke nga na ambeni kete susu . Jésus amu singila na Nzapa ngbanga ti asusu so si lo tene na adisiple ti lo ti kangbi nga ni na azo ni .
Ala te , ya ti ala asi . Adisiple aro tanga ti anduru kobe ni asi sakpa mbarambara .
Afarizien asi si ala to nda ti bingbi tënë na Jésus . Ala ye ti sara si lo ti na ya ti gbanda ti ala ; nilaa ala hunda na lo titene lo sara mbeni ye ti kpene ti fa na ala so Nzapa laa atokua lo .
Jésus awu ngangu si lo tene na ala : “ Ngbanga ti nyen si azo ti fadeso ayeke hunda mbeni ye ti kpene so ? Mbi tene na ala taa-tënë : fade azo so ayeke baa mbeni ye ti kpene oko pepe ! ”
Na pekoni , lo zia ala , lo ko na ya ti ngo si lo fâ ngu , lo gue na mbage ti ngu ni .
Adisiple ti Jésus agirisa ti mu mapa ; ala yeke gi na mapa oko na ya ti ngo ni .
Jésus amu yanga na ala , atene : “ Ala sara hange ! Le ti ala akpengba na mama ti mapa ti afarizien na ti Herode ! ”
Adisiple atene na popo ti ala : “ E yeke na mapa pepe . ”
Jésus ahinga tënë so ala yeke tene na popo ti ala si lo hunda ala , lo tene : “ Ngbanga ti nyen ala tene : ‘ E yeke na mapa pepe ’ ? Ala de ti hinga ndo pepe ? Ala ma ya ti tënë ni pepe ? Ala yeke na ndara pepe ?
Le ti ala ayeke daa ti baa na ndo pepe ? Mê ti ala ayeke daa ti ma na ndo pepe ? Li ti ala agirisa ?
Jésus akiri ahunda ala , atene : “ Lani so mbi fâ ya ti mapa mbarambara ti kangbi na azo saki osio , tanga ti anduru ni asi sakpa oke si ala mu ague na ni so ? ” Ala kiri tënë na lo : “ Mbarambara . ”
Tongaso Jésus ahunda ala , atene : “ Ade ala ma ya ni pepe ? ”
Jésus agbu maboko ti waziba ni si asigigi na lo na ya ti kodro ni . Na pekoni , lo tuku ngu ti yanga ti lo , lo zia na le ti zo ni ; lo zia maboko na ndö ti lo si lo hunda lo , atene : “ Mo baa mbeni ye ? ”
Na pekoni , Jésus na adisiple ti lo alondo na ndo so , ala hon na mbage ti akete kodro ti sese ti Sezare ti Philippe . Na lege , lo hunda ala , lo tene : “ Azo atene mbi yeke zo wa ? ”
Ala kiri tënë na lo : “ Ambeni atene mo yeke Jean-Baptiste , ambeni atene mo yeke Élie si ambeni nga atene , mo yeke mbeni wayanga-Nzapa . ”
Tongaso Jésus agboto mê ti ala ngangu ti tene tënë ni na zo oko pepe .
Na pekoni , Jésus ato nda ti fa ye na adisiple ti lo , lo tene : “ Alingbi Molenge ti Zo abaa pasi mingi . Akangba , na akota wayango-sandaga na awafango-ndia ayeke ke lo , ala yeke fâ lo si lango ota na pekoni , lo yeke zingo na kuâ . ”
Lo tene tënë ni na ala polele . Tongaso Pierre airi lo , ague na lo yongoro kete si ato nda ti suku na lo .
Me Jésus abaa ndo na peko , lo baa adisiple ti lo si lo suku na Pierre , lo tene : “ Satan , hon kâ na tere ti mbi , ngbanga ti so bango ndo ti mo ayeke tongana ti Nzapa pepe , me ayeke tongana ti zo . ”
Na pekoni , Jésus airi gba ti azo nga na adisiple ti lo si lo tene na ala : “ Tongana mbeni zo aye ti mu peko ti mbi , ayeke nzoni lo zia ti gbu li na ndö ti lo wani , lo yo keke ti kroa ti lo si lo mu peko ti mbi .
Lango omene na pekoni , Jésus amu Pierre , Jacques na Jean na tere ti lo , lo gue na ala na li ti mbeni kota hoto si ala duti kâ gi ala oko . Tere ti lo akiri aga nde na le ti ala :
abongo ti lo ayeke za zango si avuru ahon ndoni . Mbeni zo ti ndö ti sese so alingbi ti sukula bongo avuru tongaso pepe .
Ala baa Élie na Moïse so ayeke tene tënë na Jésus .
Tongaso Pierre atene na Jésus : “ Wafango-ye , ayeke nzoni e ngba na ndo so ! E leke gbefa ota : oko ti mo , oko ti Moïse , oko ti Élie . ”
Mbeni mbinda aga amu ndö ti ala kue . Na ya ti mbinda ni , mbeni go atene : “ So ayeke Molenge ti mbi so mbi ye lo mingi . Ala ma yanga ti lo ! ”
Mo ye ti baa , so adisiple agi ndo na tere ti ala kue , ala baa mbeni zo oko pepe , gi Jésus oko si angba na tere ti ala .
So ala londo na ndö ti hoto ni si ala yeke zu , Jésus amu yanga na ala , atene : “ Ala tene tënë ti ye so ala baa so na zo oko pepe , ngbii asi na ngoi so Molenge ti Zo ayeke zingo ande na kuâ . ”
Ala yeda , me ala hunda tere ti ala , atene : “ Tënë ti zingongo na kuâ ni atene nyen ? ”
Tongaso ala hunda Jésus , atene : “ Ngbanga ti nyen si awafango-ndia ayeke tene lakue atene , alingbi Élie aga kozoni si so ? ”
Lo kiri tënë na ala : “ Taa-tënë , alingbi Élie aga kozoni ti leke ye kue na legeni . Me ngbanga ti nyen laa Mbeti ti Nzapa atene nga atene : ‘ Fade Molenge ti Zo ayeke baa pasi si azo ayeke baa lo tongana senge zo so ? ’
So ala ga awara tanga ti adisiple , ala baa gba ti azo so ayeke na tere ti ala . Azo ni na awafango-ndia ayeke bingbi tënë na adisiple ni .
Gi so azo ni abaa Jésus , li ti ala akpe si ala mu loro ti ga ti bara lo .
Jésus ahunda adisiple ti lo , atene : “ Nyen laa ala na azo so ayeke bingbi tënë ndali ni so ? ”
Mbeni koli so ayeke na popo ti gba ti azo ni atene na lo : “ Wafango-ye , mbi ga na mo molenge ti mbi so lo yeke na mbeni sioni yingo so akanga yanga ti lo .
Na ndo kue , tongana sioni yingo ni agbu lo , lo yeke kinda lo na sese , furu ayeke sigigi na yanga ti lo , lo yeke te pembe ti lo ngangu si tere ti lo kue akpengba kpengbango . Mbi hunda na adisiple ti mo ti tumba sioni yingo so , me ala ha gbaa . ”
Jésus atene na ala : “ Ala azo ti fadeso , ala so ayeke na mabe pepe so ! Fade mbi yeke ngba ti duti na tere ti ala ngbii asi lawa ? Fade mbi yeke ngba ti kanga be ti mbi na ala ngbii asi lawa ? Ala ga na mbi molenge ni ! ”
Ala ga na molenge ni na lo . Gi so sioni yingo ni abaa Jésus , lo yingi molenge ni ngangu . Molenge ni ati , lo yeke rule tere ti lo na sese si furu ayeke sigigi na yanga ti lo .
Jésus ahunda babâ ni , atene : “ Ye ni ato nda ti sara lo lawa ? ” Babâ ni atene : “ Na ndembe so lo de molenge .
Lakue yingo ni ayeke bi lo na le ti wâ wala na ya ti ngu titene lo kui . Me tongana mo lingbi ti sara mbeni ye ndali ti lo , baa mawa ti e , mu maboko na e ! ”
Jésus atene na lo : “ Ngbanga ti nyen si mo tene : ‘ Tongana mo lingbi ti sara ? ’ Zo so ama na be , lo lingbi ti sara ye kue ! ”
Gi hio tongaso , babâ ti molenge ni adekongo , atene : “ Mbi ma na be ! Me mu na mbi maboko , ngbanga ti so mabe atia mbi ! ”
Jésus abaa gba ti azo so ayeke kpe ti ga na tere ti ala ; lo suku ngangu na sioni yingo so , lo tene : “ Mo , yingo so mo yeke kanga yanga na mê ti zo : sigigi na ya ti molenge so ! Kiri mo li na ya ti lo pepe ! ”
Yingo ni adekongo , ayingi molenge ni ngangu si asigigi . Molenge-koli ni aga tongana zo so akui awe . Azo so aduti na tere ni atene : “ Lo kui awe . ”
Me Jésus agbu maboko ti lo , amu lo na nduzu si lo luti .
So Jésus akiri na da si lo na adisiple ti lo ayeke gi ala oko , ala hunda lo , atene : “ Ngbanga ti nyen si e tumba sioni yingo so gbaa ? ”
Jésus atene na ala : “ Gi na lege ti sambela si zo alingbi ti tumba mara ti yingo so . ”
Ala londo na ndo so si ala fâ na ya ti Galile ahon . Jésus aye titene azo ahinga ndo so lo yeke daa pepe ,
Me adisiple ni ahinga nda ti tënë so pepe si mbeto ti hunda lo na tënë asara ala .
Ala si na Kapernaum . So ala yeke na ya ti da , Jésus ahunda adisiple ti lo , atene : “ Ala yeke bingbi tënë fade na lege na ndö ti nyen ? ”
Tongaso Jésus aduti , lo iri adisiple ti lo baleoko na use si lo tene na ala : “ Tongana mbeni zo aye ti duti zo ti li ni , ayeke nzoni lo duti zo ti ndani , lo duti nga zo ti kua ti atanga ni kue . ”
Na pekoni , lo mu mbeni kete molenge si lo zia lo , lo luti na le ti ala ; lo gbu lo na ya ti maboko ti lo si lo tene na ala :
Jean atene na Jésus : “ Wafango-ye , e baa mbeni zo so ayeke tumba asioni yingo na iri ti mo si e ye ti kanga lege na lo , ngbanga ti so lo yeke zo ti e pepe . ”
Me Jésus akiri tënë na lo : “ Ala kanga lege na lo pepe . Biani , tongana mbeni zo asara mbeni ye ti kpene na iri ti mbi , kete na pekoni , lo lingbi ti tene sioni tënë ti mbi pepe .
“ Zo so asara si oko ti akete molenge so ama na be ati na ya ti siokpari , ayeke nzoni a kanga kota têne na go ti lo si a bi lo na ya ti kota ngu-ingo .
Tongana maboko ti mo laa ayeke handa mo titene mo ti na ya ti siokpari , ayeke nzoni mo fâ ni . Titene mo li na ndo so zo ayeke duti na fini daa na maboko oko , so laa ayeke nzoni ahon titene mo bata maboko ti mo use si mo gue na ni na ndo so wâ ayeke gbi daa si ayeke mingo oko pepe so . [
Kâ , ‘ akete ngusu so ayeke te tere ti zo ayeke kui pepe si wâ ni nga ayeke mingo oko pepe . ’
Fade wâ ayeke gbu zo oko oko kue tongana ti so ingo ayeke gbu kobe .
“ Ingo ayeke nzoni ye ; me tongana nzerengo ti ingo ni ahon awe , fade zo ayeke sara tongana nyen ti kiri na ni daa ? Ayeke nzoni ala yeke na ingo na ya ti fini ti ala si ala duti na siriri na amba ti ala . ”
Na pekoni , Jésus alondo na ndo so si lo gue na sese ti Judée , na mbage ti ngu ti Jourdain . Gba ti azo akiri abongbi na tere ti lo si lo to nda ti fa ye na ala tongana ti so lo yeke sara lakue .
Ambeni farizien aga nduru na tere ti lo , ala ye ti sara si lo ti na ya ti gbanda ti ala ; ala hunda lo , atene : “ Ndia ti e amu lege na koli ti tumba wali ti lo ? ”
Jésus akiri tënë na ala : “ Nyen laa Moïse amu yanga na ala ti sarango ni ? ”
Ala tene : “ Moïse amu yanga atene , koli alingbi ti sara mbeti ti kangbingo tere si lo tumba wali ti lo . ’
Tongaso Jésus atene na ala : “ Moïse asu ndia so na mbeti ndali ti kpengbango li ti ala .
Me na tongo nda ti dunia , ‘ Nzapa asara koli na wali .
Ndani laa , fade koli ayeke londo na gbe ti babâ na mama ti lo ti bongbi oko na wali ti lo
Ye so Nzapa abongbi awe , alingbi zo akangbi ni pepe . ”
So ala kiri na da , adisiple ti lo akiri ahunda lo na ndö ti tënë so .
Lo tene na ala : “ Tongana mbeni koli atumba wali ti lo si lo mu mbeni nde , lo sara nzi na tere ti kozo wali ni awe .
Tongana wali atumba koli ti lo si lo mu mbeni koli nde , lo sara nzi na tere ti kozo koli ti lo ni awe . ”
Azo amu akete molenge aga na ala na Jésus titene lo zia maboko ti lo na ndö ti ala , me adisiple asuku ngangu na azo ni .
So Jésus abaa ye so , ngonzo agbu lo si lo tene na adisiple ni , lo tene : “ Ala zia akete molenge aga na mbi ! Ala kanga lege na ala pepe , ngbanga ti so Kodro-gbia ti Nzapa ayeke ndali ti azo so ayeke tongana amolenge so .
Mbi tene na ala taa-tënë : zo so ayamba Kodro-gbia ti Nzapa tongana molenge pepe , lo yeke li ande na ya ni oko pepe . ”
Na pekoni , lo gbu amolenge ni na ya ti maboko ti lo , lo zia maboko na ndö ti ala si lo sara tufa na ndö ti ala .
So Jésus amu lege ti gue , mbeni koli aga gi na loro , akuku na gbe ti lo si ahunda lo , atene : “ Nzoni wafango-ye , nyen laa mbi lingbi ti sara ti wara fini so angba lakue lakue ? ”
Jésus atene na lo : “ Ngbanga ti nyen si mo iri mbi zo ti nzoni ? Zo ti nzoni ayeke daa pepe , gi Nzapa oko .
Mo hinga akota tënë ti Ndia so atene : ‘ Alingbi mo fâ zo pepe ; alingbi mo gi wali wala koli ti zo pepe ; alingbi mo nzi pepe ; alingbi mo tene mvene na le ti ngbanga pepe ; alingbi mo handa zo ti mu ye ti lo pepe ; alingbi mo ne babâ ti mo na mama ti mo . ’ ”
Koli ni atene na lo : “ Wafango-ye , mbi to nda ti sara ye so kue gi na ndembe so mbi de molenge . ”
Jésus abaa lo , lo ye lo si lo tene na lo : “ Mbeni ye oko angba na mo ti sarango ni : gue , mo ka aye ti mo kue , mo mu nginza ni na awayere si fade mo yeke wara mosoro na yayu . Na pekoni , mo ga , mo mu peko ti mbi . ”
Me so koli ni ama atënë so , tere ti lo kue ade si lo gue na vundu na be ti lo , ngbanga ti so lo yeke na mosoro mingi .
Jésus abaa adisiple ti lo so angoro lo kue si lo tene na ala : “ Ayeke ngangu na zo ti mosoro ti li na ya ti Kodro-gbia ti Nzapa ! ”
Na ndö ti tënë so , li ti adisiple ni kue akpe , me Jésus akiri tënë na ala : “ Amolenge ti mbi , ayeke ngangu mingi ti li na ya ti Kodro-gbia ti Nzapa !
Na ndö ti tënë so , li ti adisiple ti Jésus akiri akpe kue si ala hunda tere na popo ti ala , atene : “ So ye ni ayeke tongaso so , zo wa laa alingbi ti soo kuâ , zo wa ? ”
Jésus abaa ala si lo tene na ala : “ Ye ni ahon ngangu ti zo , me ahon ngangu ti Nzapa pepe , ngbanga ti so Nzapa alingbi ti sara ye kue . ”
Tongaso Pierre atene na lo : “ Baa , e zia aye ti e kue si e mu peko ti mo ! ”
Jésus atene na lo : “ Mbi tene na ala taa-tënë : zo so azia da ti lo , a-ita ti lo ti koli na ti wali , mama ti lo , babâ ti lo , amolenge ti lo wala ayaka ti lo ndali ti mbi nga ndali ti Nzoni Tënë ,
Me mingi ti azo so ayeke na li ni ayeke ga ande azo ti ndani . Mingi ti azo so ayeke na ndani ayeke ga ande azo ti li ni . ”
Jésus na adisiple ti lo ayeke na lege ti gue na Jérusalem ; lo yeke tambula na dawa ti ala . Be ti ala ado , mbeto agbu azo so kue amu peko ti ala . Jésus akiri amu adisiple baleoko na use na tere ti lo si lo to nda ti fa na ala tënë ti ye so fade ayeke si na lo .
Ala yeke he lo , ala yeke tuku ngu ti yanga ti ala na tere ti lo , ala yeke pika lo na fimbo si ala yeke fâ lo . Lango ota na pekoni , fade lo yeke zingo na kuâ . ”
Na pekoni , Jacques na Jean , amolenge ti Zebede aga na tere ti Jésus si ala tene na lo : “ Wafango-ye , e ye si mo sara ande na e ye so e yeke hunda na mo . ”
Jésus ahunda ala , atene : “ Nyen laa ala ye mbi sara na ala ? ”
Ala kiri tënë na lo : “ Na lango so mo yeke duti ande na ndö ti mbata ti gonda ti mo ti gbia , ayeke nzoni mo zia e duti na tere ti mo , mbeni na mbage ti maboko ti mo ti koli , mbeni na mbage ti maboko ti mo ti wali . ”
Me Jésus atene na ala : “ Ala hinga ye so ala yeke hunda so pepe . Ala lingbi ti nyon kopo ti pasi so fade mbi yeke nyon , wala ti wara bateme ti pasi so mbi yeke wara so ? ”
Ala kiri tënë na lo : “ E lingbi ti nyon ni . ” Jésus atene na ala : “ Biani , fade ala yeke nyon kopo so mbi yeke nyon si ala yeke wara bateme so mbi yeke wara .
So tanga ti adisiple baleoko ama tënë so , be ti ala aso na Jacques na Jean .
Tongaso Jésus airi ala kue na tere ti lo si lo tene na ala : “ Ala hinga so , azo so amba ti ala ayeke baa ala tongana amakonzi ti amara nde ayeke sara komandema na ndö ti amara ni . Akota zo ayeke na ngangu na ndö ti azo ti ala .
Ti ala azo ti mbi , ayeke nzoni ye ni aduti tongaso pepe na popo ti ala . Me tongana mbeni zo aye ti ga kota zo na popo ti ala , ayeke nzoni lo ga zo ti sarango kua na ala kue .
ngbanga ti so Molenge ti Zo aga titene azo asara kua na lo pepe , me lo ga ti sara kua na azo , ti ka tere ti lo na kuâ ti soo gba ti azo . ”
Ala si na Jéricho . So Jésus na adisiple ti lo na gba ti azo ayeke sigigi ti hon , mbeni waziba , so iri ti lo Bartime , molenge ti Time , aduti na yanga ti lege si lo yeke iri ye na maboko ti azo .
Gi so lo ma atene , Jésus ti Nazaret laa ayeke hon so , lo dekongo ngangu , lo tene : “ Jésus , Molenge ti David , baa mawa ti mbi ! ”
Azo mingi asuku na lo titene lo kanga yanga ti lo , me lo kiri lo dekongo ngangu , atene : “ Molenge ti David , baa mawa ti mbi ! ”
Jésus aluti si lo tene : “ Ala iri lo . ” Azo ni airi waziba ni si ala tene na lo : “ De be ti mo , mo londo ! Lo yeke iri mo ! ”
Tongaso lo bi kota bongo ti lo ti de , lo huru lo luti na ndö ti gere ti lo si lo ga na tere ti Jésus .
Jésus ahunda lo , atene : “ Mo ye mbi sara nyen na mo ? ” Waziba ni akiri tënë na lo : “ Wafango-ye , sara si mbi kiri mbi baa ndo . ”
Jésus atene na lo : “ Mo gue , mabe ti mo asoo mo awe ! ” Gi hio na pekoni , waziba ni ato nda ti baa ndo si lo mu peko ti Jésus .
So ala ga nduru na Jérusalem , nduru na akete kodro ti Betfaze na ti Betanii , na tere ti hoto ti a-olive , Jésus atokua ambeni disiple ti lo use ;
Tongana mbeni zo ahunda ala , atene : ‘ Ala yeke sara ye tongaso ngbanga ti nyen ? ’ , ala tene na lo : ‘ Kota Gbia aye lele ni ; lo yeke kiri na lele ni fafadeso . ’ ”
Tongaso , ala gue si ala wara lele ni na gigi , na ndö ti balabala ; a kanga lo na yanga ti mbeni da . Ala zi lo .
Ala kiri gi na tënë so Jésus atene na ala so si azo ni azia ala ti mu lele ni ti gue na ni .
Ala ga na lele ni na Jésus . Ala zia kota bongo ti ala na ndö ti lele ni si Jésus ako , aduti na ndö ti lo .
Azo mingi agbara akota bongo ti ala na ndö ti lege si ambeni azia ti ala na ndö ti lege amaboko ti keke so ala fâ na ya ti ngonda si akugbe angba na tere ni .
Azo so ayeke tambula na dawa ti Jésus na ala so ayeke tambula na peko ti lo ayeke dekongo , atene : “ E gonda Nzapa ! Ayeke nzoni Nzapa asara tufa na ndö ti lo so aga na iri ti Kota Gbia !
Ayeke nzoni Nzapa asara tufa na ndö ti Kodro-gbia ti Nzapa so ayeke ga , kodro so kotara ti e David aduti gbia daa ! E gonda Nzapa so ayeke na yayu kâ na ndö ti aye kue ! ”
Jésus ali na Jérusalem si lo gue na ya ti kota da ti Nzapa . Lo baa ndo ; lo baa aye kue si na pekoni , lo na adisiple ti lo baleoko na use amu lege ti gue na Betanii , ngbanga ti so ndo aga nduru ti vuko awe .
Lango oko na pekoni , so ala londo na Betanii ti gue , nzara agbu Jésus .
Jésus atene na keke ti fige ni : “ Zo ayeke kiri ti te lengo ti mo mbeni pepe ! ” Adisiple ti lo ama tënë so lo tene so .
So ala si na Jérusalem awe , Jésus ali na ya ti kota da ti Nzapa si lo to nda ti tumba azo so ayeke ka ye na ala so ayeke vo ye na ya ti kota da ni . Lo kinda na sese ameza ti azo ti sanzengo nginza na angende ti azo ti kango ambipa .
Lo zia zo oko pepe ti yo mbeni ye ti hon na ni na ya ti kota da ni .
Na pekoni , lo fa ye na azo ni , lo tene : “ Mbeti ti Nzapa atene : ‘ Fade a yeke iri da ti mbi da ti sambelango Nzapa ti amara kue . ’ Me ti ala , ala sara si da ni aga du so azo ti nzi ayeke honde tere ti ala daa ! ”
Akota wayango-sandaga na awafango-ndia ama tënë ti ye so Jésus asara so si ala yeke gi lege ti fâ lo . Me ala sara mbeto ti lo mingi , ngbanga ti so li ti gba ti azo akpe ndali ti fango ye ti lo .
So lâ akui awe , Jésus na adisiple ti lo asigigi na ya ti gbata ni , ala hon .
Na ndaperere , so ala yeke hon , ala baa keke ti fige ni ; keke ni ahole ngbii asi na gunda ni kue .
Pierre adabe ti lo na ye so asi lani so si lo tene na Jésus : “ Wafango-ye , baa keke ti fige so lani mo deba ni so , ahole kue awe . ”
Tongaso Jésus atene na adisiple ti lo : “ Ayeke nzoni ala ma na be na Nzapa .
Ndani laa mbi tene na ala : tongana ala yeke sambela ti hunda mbeni ye na Nzapa , ayeke nzoni ala ma na be so ala wara ye ni awe ; fade Nzapa ayeke mu na ala ye ni .
Tongana ala luti na nduzu ti sambela si mbeni tënë ayeke na be ti ala na tere ti mbeni zo , ayeke nzoni ala zi tënë ni na li ti lo . Tongaso si fade Babâ ti ala so ayeke na yayu ayeke zi nga tënë na li ti ala . [
Ala kiri ague na Jérusalem . So Jésus ayeke tambula na ya ti kota da ti Nzapa , akota wayango-sandaga na awafango-ndia nga na akangba aga na tere ti lo .
Jésus akiri tënë na ala : “ Fade mbi yeke hunda ala na mbeni tënë oko . Tongana ala kiri na peko ti ni na mbi , fade mbi yeke di na ala iri ti zo so amu lege na mbi ti sara aye so .
Ala tene na popo ti ala : “ Tongana e tene : ‘ Nzapa laa atokua Jean ’ , fade lo hunda e , lo tene : ‘ Ngbanga ti nyen si ala yeda na tënë ti lo pepe ? ’
Tongana e tene : ‘ Azo laa atokua lo ’ , fade . . . ” — Ala sara mbeto ti gba ti azo ni , ngbanga ti so ala kue ahinga atene , Jean ayeke taa wayanga-Nzapa .
Tongaso ala kiri tënë na Jésus : “ E hinga pepe . ” Nilaa Jésus atene na ala : “ Zo so amu lege na mbi ti sara aye so , mbi nga , mbi yeke di iri ti lo na ala pepe . ”
Na pekoni , Jésus ato nda ti tene tënë na ala na lege ti atoli , lo tene : “ Mbeni zo afâ yaka ti vinye . Lo sara gbagba na tere ni kue , lo zi du titene a pete le ti vinye ni daa , lo leke mbeni ndo na nduzu titene zo aluti daa ti baa ndo na tere ti yaka ni . Na pekoni , lo zia yaka ni na maboko ti ambeni zo ti fango yaka ti vinye si lo gue na mbeni kodro nde .
So ngoi ti fango ale ti vinye ni alingbi awe , lo tokua mbeni zo ti kua oko na azo ti fango yaka ni titene ala mu ti lo ale ti vinye ni aga na ni .
Me azo ti fango yaka ni agbu zo ni , ala pika lo mingi si ala tumba lo , maboko ti lo senge .
Wa ti yaka ni akiri atokua mbeni zo ti kua ti lo , ala pika lo na li ti lo si ala sara kua ti mbana na lo .
Wa ti yaka ni akiri atokua mbeni zo ti kua ti lo , ala fâ lo . Na pekoni , ala sara gi tongaso na ambeni zo ti kua ni mingi : ala pika ambeni si ala fâ ambeni .
Oko zo so angba na wa ti yaka ni ayeke gi molenge ti lo so lo ye lo mingi . Lo tokua lo na azo ti fango yaka ni si lo tene na be ti lo , lo tene : ‘ Fade ala yeke kpe mbeto ti molenge ti mbi . ’
Me azo ti fango yaka ni atene na popo ti ala : ‘ Baa , lo so lo yeke ga wa ti yaka ni na peko ti babâ ti lo laa ! Ala ga , e fâ lo si yaka ni aga ti e ! ’
Ala gbu lo , ala fâ lo si ala bi kuâ ti lo na tere ti yaka ni . ”
Jésus ahunda ala , atene : “ Fade wa ti yaka ni ayeke sara nyen ? Lo yeke ga ti fâ azo ti fango yaka ni si lo yeke mu yaka ni na ambeni zo nde .
Tënë so a su na ya ti Mbeti ti Nzapa so , ala diko ni pepe ? Tënë ni atene : ‘ Têne so azo ti sarango da ake ni , ni laa akiri aga ngangu têne ti gere ti da ni .
Ala tokua ambeni farizien na ambeni zo ti kama poroso ti Herode na Jésus titene gi na lege ti tënë ti yanga ti lo wani , lo ti na ya ti gbanda ti ala .
Ala ga si ala tene na lo : “ Wafango-ye , e hinga so mo yeke tene gi taa-tënë ; mo yeke sara kamene ti le ti zo pepe , ataa zo ni ayeke na kota ndo , me mo yeke fa taa-tënë na ndö ti lege ti sarango ye so Nzapa aye . Tene na e : Ndia amu lege na e ti futa lapo na kota gbia ti Rome wala ti futa ni pepe ? E lingbi ti futa ni wala e futa ni pepe ? ”
Me Jésus ahinga atene , tënë ti yanga ti afarizien ayeke nde na sarango ye ti ala . Tongaso lo tene na ala : “ Ngbanga ti nyen ala ye ti sara si mbi ti na ya ti gbanda ti ala ? Ala ga na mbi mbeni le ti nginza mbi baa . ”
Ala mu mbeni le ti nginza aga na ni si Jésus ahunda ala , atene : “ So li ti zo wa laa ? So iri ti zo wa laa na le ti nginza so ? ” Ala tene na lo : “ Ti kota gbia ti Rome . ”
Tongaso Jésus atene na ala : “ Ala futa na kota gbia ti Rome ye so ayeke ti lo , ala futa na Nzapa ye so ayeke ti Nzapa . ” Li ti ala kue akpe na peko ti kiringo tënë ti lo so .
Ambeni sadusien aga na tere ti Jésus . — Asadusien ayeke azo so atene , akuâ ayeke zingo pepe . — Ala hunda lo , atene :
Ando , ambeni ita mbarambara ayeke daa . Kozo ita ni amu wali , lo du molenge pepe si lo kui .
Na lango ti zingongo ti akuâ , tongana akoli ni azingo ande na kuâ , fade wali ni ayeke duti wali ti zo wa na popo ti ala so ? So ala mbarambara kue amu lo ti ga wali ti ala so ! ”
Jésus atene na ala : “ Ala girisa lege awe ! Ala hinga nda ni ? Ayeke ngbanga ti so ala hinga nda ti Mbeti ti Nzapa wala ngangu ti Nzapa pepe .
Biani , na ngoi so azo ayeke zingo ande na kuâ , fade akoli na awali ayeke mu tere pepe , me azo ayeke duti tongana a-ange na yayu .
Âdu ti tënë ti zingongo ti akuâ , ala asadusien , ala diko tënë ni na ya ti buku so Moïse asu so pepe ? So lani lo ma go ti Nzapa na ya ti kete keke ti ki , atene : ‘ Mbi yeke Nzapa ti Abraham , Nzapa ti Isaac na Nzapa ti Jacob ! ’
Mbeni wafango-ndia ama ala na bingbingo tënë so . Lo baa so Jésus akiri tënë nzoni na asadusien . Lo ga nduru si lo hunda Jésus , lo tene : “ Ndia so ayeke kota ahon atanga ni kue ayeke so wa ? ”
Jésus akiri tënë na lo : “ Ndia so ayeke kota ayeke so : ‘ Ala azo ti Israel , ala ma ! Kota Gbia Nzapa ti e , ayeke gi lo oko Kota Gbia .
Alingbi mo ye Kota Gbia Nzapa ti mo na be ti mo kue , na yingo ti mo kue , na tënë ti be ti mo kue na ngangu ti mo kue . ’
Ndia ti use ni ayeke so : ‘ Mo ye mba ti mo zo tongana ti so mo ye tere ti mo wani . ’ Ambeni ndia so ayeke kota ahon ala use so ayeke daa pepe . ”
Wafango-ndia so atene na Jésus : “ Wafango-ye , so ayeke nzoni mingi ! Tënë so mo tene so ayeke taa-tënë : Nzapa ayeke gi oko , mbeni Nzapa nde ayeke daa pepe .
Ayeke nzoni zo aye Nzapa na be ti lo kue , na ndara ti lo kue nga na ngangu ti lo kue . Ayeke nzoni lo ye nga mba ti lo zo tongana ti so lo ye tere ti lo wani . So laa ayeke nzoni ahon asandaga ti anyama so a yeke gbi ni kue na wâ , wala asandaga nde nde so azo ayeke mu na Nzapa . ”
So Jésus abaa , lo kiri na tënë ni na lege ti ndara , lo tene na lo : “ Mo yeke yongoro na Kodro-gbia ti Nzapa pepe . ” Na pekoni , mbeni zo oko akiri azi yanga ti hunda lo na tënë pepe .
So Jésus ayeke fa ye na ya ti kota da ti Nzapa , lo hunda mbeni tënë , lo tene : “ Tongana nyen si awafango-ndia alingbi ti tene , Mesii ayeke molenge ti David so ?
So Yingo-Vuru amu na David tënë ti tenengo ni si lo tene : ‘ Kota Gbia Nzapa atene na Kota Gbia ti mbi , atene : Mo duti na mbage ti maboko ti mbi ti koli ngbii mbi sara titene awato ti mo aduti na gbe ti gere ti mo si . ’
Na ya ti fango ye so Jésus ayeke fa , lo tene : “ Ala sara hange na awafango-ndia so aye ti fono gi na ya ti akota bongo si ala ye titene azo abara ala na ndo so azo abongbi daa .
Ala yeke ro aye kue ti ya ti da ti awali-mua si ala yeke sara ayongoro sambela titene azo abaa ala . Fade Nzapa ayeke fâ ngbanga na li ti ala ngangu ahon ti azo kue . ”
Na pekoni , Jésus aduti na ya ti kota da ti Nzapa na tere ti sanduku ti nginza si lo yeke baa lege so gba ti azo ayeke bi nginza na ya ni . Azo ti mosoro mingi atuku gba ti nginza daa .
Mbeni wali-mua so ayeke wayere aga na akete kete le ti nginza use si abi na ya ni .
Tongaso Jésus airi adisiple ti lo si lo tene na ala : “ Mbi tene na ala taa-tënë : wali-mua so ayeke wayere so abi nginza na ya ti sanduku ni ahon tanga ti azo kue .
Biani , tanga ti azo ni abi ti ala nginza so ala yeke na ye ti sarango na ni pepe ; me ti lo , na ya ti yere ti lo , lo bi nginza so kue angba na lo ti te na kobe . ”
So Jésus ayeke sigigi na ya ti kota da ti Nzapa , mbeni disiple ti lo atene na lo : “ Wafango-ye , baa ye ! So apendere têne ! So pendere ti da ! ”
Jésus atene na lo : “ Mo baa kota da so ? Fade mbeni têne oko ayeke ngba na ndö ti mba ti lo pepe ; ye so kue ayeke tuku na sese . ”
Jésus aduti na li ti hoto ti a-olive so abaa le na kota da ti Nzapa . Pierre , Jacques , Jean na André , so ala yeke gi ala oko , ala hunda lo , atene :
Tongaso Jésus atene na ala : “ Ala sara hange si mbeni zo ahanda ala pepe !
Ala azo ti mbi , tongana ala yeke ma tënë ti bira so aga nduru wala tënë ti bira so angba yongoro , ala sara mbeto pepe ! Alingbi aye so asi , me so laa ayeke hunzingo ti aye kue pepe .
Fade mbeni mara ayeke londo ti tiri na mbeni mara , mbeni kodro-gbia ayeke londo ti tiri na mbeni kodro-gbia ; sese ayeke yingi na ando nde nde , kota nzara ayeke ga . Fade aye so ayeke duti tongana kozo songo ti ya ti wali so aga nduru ti du .
Me ti ala , ala sara hange ! Fade azo ayeke gue na ala na gbe ti ngbanga ; azo ayeke pika ala na ya ti ada ti sambelango Nzapa . Ala yeke luti na le ti agovoronere na agbia ndali ti mbi titene ala tene tënë ti mbi na le ti ala .
Alingbi a fa Nzoni Tënë na amara kue kozoni si .
Tongana a gbu ala ti gue na ala na gbe ti ngbanga , ala gi be ti ala kozoni pepe , atene : ‘ Tënë ti nyen laa e yeke tene ande nyen ? ’ Me na ndembe ni , ala tene gi tënë so Nzapa ayeke zia na yanga ti ala . Biani , tënë ni ayeke londo na ala pepe , me ayeke londo na Yingo-Vuru .
Fade zo ayeke ka ita ti lo titene a fâ lo , babâ ayeke sara nga tongaso na molenge ti lo ; amolenge ayeke ga awato ti ababâ na amama ti ala ti ka ala titene a fâ ala .
Azo kue ayeke ke ala ndali ti mbi ; me zo so ayeke gbu ngangu ngbii asi na ndani , fade lo yeke soo kuâ . ”
“ Fade ala yeke baa ye so iri ni ‘ Sioni-kpale-ti-bubango-ndo-kue ’ so ayeke duti na ndo so sioni kpale ni alingbi fade ti duti daa pepe . ( Mo so mo yeke diko mbeti so , mo gi nda ti ye so nzoni ! ) Tongaso , azo so ayeke na sese ti Judée , alingbi ala kpe ague na li ti ahoto ;
zo so ayeke duti na li ti da ti lo , alingbi lo zu na sese pepe ti gue ti mu mbeni ye na ya ti da ni ;
zo so ayeke na yaka , alingbi lo kiri na ndo ti lo pepe ti mu kota bongo ti lo .
Ye ni ayeke duti ye ti mawa na awali so ayeke na ngo na ala so ayeke mu me na amolenge na ya ti alango ni so !
Ala azo ti mbi , ala sambela si ye ni asi na ngoi ti de pepe ,
ngbanga ti so , na ya ti alango ni so , fade pasi ayeke hon ndoni . Ngbene ye na tongo nda ti dunia so Nzapa asara ngbii asi fadeso , zo ade ti baa mara ti pasi tongaso laoko pepe . Na pekoni , fade zo ayeke kiri ti baa mara ti pasi so oko pepe .
Tongana Kota Gbia azi fade ambeni lango ni pepe , ka zo oko ti soo kuâ ayeke daa pepe . Me lo zi ambeni lango ni ndali ti azo so lo soro ala ti ga azo ti lo .
Tongana mbeni zo atene na ala : ‘ Baa , Mesii laa ge so ! ’ wala : ‘ Baa , lo laa kâ so ! ’ , ala yeda na lo pepe .
Biani , fade amesii ti mvene na awayanga-Nzapa ti mvene ayeke ga si ala yeke sara aye ti kpene na aye ti dongo be ti handa na azo . Tongana lege ayeke daa , ataa azo so Nzapa asoro ala , ala yeke handa ala .
Ti ala , ala sara hange ! Mbi tene tënë ni na ala , ala ma awe ! ”
“ Me na ya ti alango ni so , na peko ti ngoi ti apasi so , fade le ti lâ ayeke vuko , nze ayeke kiri ti su pepe ,
Tongaso azo ayeke baa Molenge ti Zo so ayeke ga na ya ti mbinda na ngangu ti lo kue , na gonda ti lo kue .
Na ndani , lo yeke tokua a-ange na ndö ti sese kue , ti londo na mbeni nda ti sese ngbii asi na mbeni nda ni titene ala gue abongbi azo so Nzapa asoro ala . ”
“ Ayeke nzoni ala manda ye na lege ti keke ti fige : gi so amaboko ti keke ni aga fini ni si akugbe ni ayeke sigigi daa , ala hinga atene , ngoi ti lungo ale ti kobe aga nduru awe .
Mbi tene na ala taa-tënë : fade azo ti fadeso ayeke kui kue pepe kozoni si aye so kue asi .
Fade yayu na sese ayeke hon , me atënë ti mbi ayeke hon oko pepe . ”
“ Ti lango ti singo ti aye ni wala ngbonga ni , zo oko ahinga pepe : ataa a-ange so ayeke na yayu , ataa Molenge ni ; gi Babâ oko laa ahinga ni .
Le ti ala akpengba ! Ala lango pepe , ngbanga ti so ala hinga ngoi ni pepe .
Ye ni ayeke duti ande tongana mbeni zo so ague na mbeni kodro nde . Lo zia da ti lo na maboko ti azo ti kua ti lo . Lo mu na zo oko oko kua ti sarango ni si lo mu yanga na wabatango-yanga ti da ni titene le ti lo akpengba , lo lango pepe .
Ala lango pepe , ngbanga ti so ala hinga lango so wa ti da ni ayeke ga ande na ni pepe : wala na lakui , wala na be ti bi , wala na kozo toto ti kondo , wala na ndaperere , ala hinga pepe .
Tënë so mbi tene na ala so , mbi tene na azo kue : Ala lango pepe ! ”
Matanga ti Pake na ti mapa so a sara na mama ni pepe angba lango use . Akota wayango-sandaga na awafango-ndia ayeke gi lege ti gbu Jésus na lege ti mbeni mayere titene ala fâ lo .
Jésus ayeke na Betanii , na ya ti da ti Simon , zo ti buruma . So lo duti si lo yeke te kobe , mbeni wali ali na mbeni ngbenda so a sara ni na mbeni têne so iri ni albatre si yombo ti ngangu ngere ayeke na ya ni . A sara yombo ni na ngu ti mbeni kete keke so iri ni nare . Lo fâ ya ti ngbenda ni si lo tuku yombo ni na li ti Jésus .
Ambeni zo so ayeke kâ asara ngonzo si ala tene na popo ti ala : “ Ngbanga ti nyen si a buba yombo so tongaso ?
Me Jésus atene na ala : “ Ala zia lo kpoo . Ngbanga ti nyen si ala yeke so li ti lo tongaso ? Ye so lo sara na mbi so ayeke nzoni .
Azo ti mawa ayeke duti lakue na popo ti ala . Ala lingbi ti sara nzoni na ala na ya ti alango so kue be ti ala aye . Ti mbi , mbi yeke duti lakue na popo ti ala pepe .
Lo sara ye so lo lingbi ti sara : lo tuku yombo na tere ti mbi kozoni ti ku na lango ti lungo kuâ ti mbi .
Mbi tene na ala taa-tënë : na ndo so kue azo ayeke fa ande Nzoni Tënë daa , na ndö ti dunia kue , azo ayeke fa tënë ti ye so wali so asara si azo adabe ti ala na lo . ”
Tongaso Judas Iskariote , mbeni disiple oko na popo ti adisiple baleoko na use , ague abaa akota wayango-sandaga ti ka Jésus na ala .
Na mango tënë so , tere ti ala anzere mingi si ala mu zendo na lo atene , fade ala yeke mu na lo nginza . Tongaso Judas ayeke gi nzoni lege ti ka Jésus na ala .
Na kozo lango ti matanga ti Mapa so a sara na mama ni pepe , lango so azo ayeke fâ akete taba ndali ti matanga Pake , adisiple ti Jésus ahunda lo , atene : “ Mo ye e gue e leke na mo kobe ti Pake na ndo wa ? ”
Tongaso Jésus atokua adisiple ti lo use si lo tene na ala : “ Ala gue na ya ti gbata ni , fade ala yeke tengbi na mbeni koli so ayo ta ti ngu na li ti lo . Ala mu peko ti lo
si da so lo yeke li daa , ala tene na wa ni , atene : ‘ Wafango-ye atene : ndo titene mbi na adisiple ti mbi , e te kobe ti Pake daa ayeke na ndo wa ? ’
Fade lo yeke fa na ala mbeni kota kubu na nduzu so a leke ya ni na aye ti ya ni kue awe : na ndo so laa ala yeke leke kobe ni daa . ”
Adisiple amu lege ague na ya ti gbata ni ; ala wara aye ni gi tongana ti so lo fa na ala si ala leke kobe ti Pake ni .
Na lakui ni , Jésus na adisiple baleoko na use kue asi .
So ala yeke te kobe , Jésus atene na ala : “ Mbi tene na ala taa-tënë : mbeni oko na popo ti ala so mbi na lo e yeke te kobe oko , ayeke ka mbi . ”
Vundu agbu be ti ala si ala oko oko ahunda lo , atene : “ Ayeke mbi ? ”
Jésus atene na ala : “ Ayeke mbeni oko ti adisiple baleoko na use , lo so mbi na lo e yeke yoro maboko oko na ya ti sembe .
Fade Molenge ti Zo ayeke kui gi tongana ti so Mbeti ti Nzapa atene tënë ni na ndö ti lo . Me mawa na zo so ayeke ka Molenge ti Zo ! Ti zo ni so , tongana a du lo fade pepe , ka ayeke nzoni mingi ! ”
So ala yeke te kobe , Jésus amu mapa , lo mu singila na Nzapa ; na pekoni lo fâ ya ni , lo mu na adisiple si lo tene : “ Ala mu ni ate , so ayeke tere ti mbi . ”
Na pekoni , lo mu kopo ti vin , lo mu singila na Nzapa , lo mu ni na ala si ala kue anyon ni .
Jésus atene na ala : “ So ayeke mene ti mbi , mene so abongbi azo na Nzapa na ya ti mbuki ; mene so atuku ndali ti gba ti azo .
Mbi tene na ala taa-tënë : mbi yeke kiri ti nyon ngu ti le ti vinye mbeni pepe ngbii asi na lango so fade mbi yeke nyon fini vin na ya ti Kodro-gbia ti Nzapa . ”
Na peko ti so ala he bia ti gondango Nzapa awe , ala mu lege ti gue na hoto ti a-olive .
Jésus atene na adisiple ti lo : “ Fade ala kue ayeke zia mbi ti hon , ngbanga ti so Mbeti ti Nzapa atene : ‘ Fade mbi yeke fâ wabatango-taba si ataba ni ayeke kangbi kirikiri . ’
Na pekoni , ala si na mbeni ndo so iri ni Getsemane ; Jésus atene na adisiple ti lo : “ Ala duti na ndo so , mbi yeke gue ti sambela . ”
Lo mu Pierre , Jacques na Jean na tere ti lo si lo na ala ague . Be ti lo ato nda ti do na mbeto si mbeto asara lo ahon ndoni .
Lo tene na ala : “ Be ti mbi ayeke na vundu mingi , mo baa mo tene , mbi ye ti kui kuingo ; ala ngba na ndo so , ala lango pepe ! ”
Lo kiri lo ga na mbage ti adisiple ti lo ota si lo wara ala na lango . Lo tene na Pierre : “ Simon , mo lango ? Mo lingbi ti ngba na le ti mo tongaso na ya ti ngbonga oko pepe ?
Ala lango pepe ! Ala sambela si ala ti na ya ti ye ti tarango be pepe . Yingo ti zo ayeke na nzara ti sarango nzoni ye , me zo ni ayeke na ngangu pepe . ”
Lo kiri lo gue yongoro si lo sambela , lo tene gi oko tënë so lo tene kozoni so .
Lo kiri lo ga na mbage ti adisiple ti lo si lo wara ala na lango , ngbanga ti so lango ahon ndö ti ala . Ala hinga tënë so ala lingbi ti tene na lo pepe .
So lo kiri lo ga ti fani ota ni , lo tene na ala : “ Ala ngba ti lango ? Ala ngba ti wu tere ti ala ? Alingbi awe ! Ngbonga ni alingbi awe ; a yeke mu Molenge ti Zo ti zia lo na maboko ti azo ti siokpari .
Ala londo , e gue ! Baa , zo ti kango mbi asi awe ! ”
Gi so Jésus angba ti tene tënë , Judas , mbeni oko ti adisiple baleoko na use asi ; lo ga na gba ti azo na tere ti lo . Azo ni amu ayongoro zeme na akeke na maboko ti ala . Akota wayango-sandaga na awafango-ndia na akangba laa atokua ala .
Judas , zo ti kango Jésus afa na azo ni ye so fade lo yeke sara ; lo tene : “ Zo so mbi yeke su ande ngbangba ti lo , andaa lo laa . Ala gbu lo , ala bata lo nzoni si ala gue na lo . ”
Tongaso azo ni aga , ala zia maboko na ndö ti Jésus si ala gbu lo .
Me oko ti azo so ayeke kâ agboto yongoro zeme ti lo , lo de mbeni zo ti kua ti kota wayango-sandaga si lo fâ mê ti lo .
Jésus atene na ala : “ Ala ga na ayongoro zeme na akeke ti gbu mbi , mo baa mo tene , mbi yeke zo ti nzi !
Lakue mbi yeke na popo ti ala na ya ti kota da ti Nzapa ti fa ye , me ala gbu mbi pepe . Ye so asi tongaso titene tënë ti Mbeti ti Nzapa aga taa-tënë . ”
Tongaso azo kue azia lo si ala kpe ahon .
Mbeni maseka-koli amu peko ti Jésus , lo kanga gi mapia bongo na tere ti lo . Ala ye ti gbu lo ,
Ala gue na Jésus na ndo ti kota wayango-sandaga . Andaa akota wayango-sandaga , akangba na awafango-ndia abongbi tere ti ala kâ .
Akota wayango-sandaga na azo kue ti Kota Bongbi ti Fango Ngbanga ayeke gi mbeni tënë ti bi na li ti Jésus ti fâ ngbanga ti kuâ na li , me ala wara ni pepe .
Biani , azo mingi atene mvene na li ti Jésus , me atënë ti ala ague nde nde .
Me na ndö ti tënë so , atënë ti ala akiri ague nde nde .
Tongaso kota wayango-sandaga alondo na le ti azo kue si lo hunda Jésus , atene : “ Mo yeke na tënë ti kiri na ni pepe ? Tënë so azo so ayeke tene na tere ti mo so , mo tene ti mo daa nyen ? ”
Me Jésus azi yanga pepe , lo kiri tënë oko pepe . Kota wayango-sandaga ni akiri ahunda lo , atene : “ Mo laa mo yeke Mesii , Molenge ti Nzapa , lo so azo ayeke gonda lo so ? ”
Jésus akiri tënë , atene : “ Biani , mbi yeke lo . Fade ala yeke baa Molenge ti Zo aduti na tere ti Nzapa so ngangu ti lo ahon angangu kue ; lo yeke duti na mbage ti maboko ti lo ti koli . Lo yeke londo na yayu ti ga na ya ti ambinda . ”
Tongaso kota wayango-sandaga asuru ya ti bongo ti lo si lo tene : “ E ye ti kiri ti hunda mbeni zo na tënë ngbanga ti nyen !
Ambeni zo ato nda ti tuku ngu ti yanga ti ala na tere ti lo , ala kanga le ti lo , ala kpo lo na gobo si ala tene na lo : “ Sara tongana wayanga-Nzapa : fa na e zo so asara ye so na mo . ” Azo ti kua ni amu Jésus si ala pika ngbangba ti lo fani mingi .
So Pierre ayeke duti ti lo kâ na gbe ni na ya ti gbagba ni , mbeni wali so ayeke sara kua na kota wayango-sandaga asi .
Me lo bere si lo tene : “ Mbi hinga tënë so mo ye ti tene so pepe , mbi gi li ti mbi na ni gbaa ! ” Na pekoni , lo sigigi na ya ti gbagba ni ti gue na mbage ti yanga ti gbagba ni . Tongaso koli-kondo atoto .
Wali so abaa Pierre si akiri atene na azo so ayeke kâ , atene : “ Taa-tënë , koli so ayeke mbeni zo ti ala ! ”
Pierre akiri abere . Kete na pekoni , azo so ayeke kâ , akiri atene na Pierre : “ Biani , mo yeke mbeni zo ti ala , ngbanga ti so , mo nga , mo yeke zo ti Galile . ”
Tongaso Pierre ato nda ti deba yanga ti lo , atene : “ Ayeke nzoni Nzapa afâ ngbanga na li ti mbi tongana mbi tene mvene ! Mbi hinga koli so ala yeke tene tënë ti lo so pepe ! ”
Gi na ndembe ni , koli-kondo atoto ti fani use . Tongaso Pierre adabe ti lo na tënë so lani Jésus atene na lo , atene : “ Kozo titene koli-kondo atoto fani use , fade mo yeke bere tënë ti mbi fani ota . ” Tongaso Pierre ati na toto .
Gi na kota ndaperere , akota wayango-sandaga , akangba , awafango-ndia na azo kue ti Kota Bongbi ti Fango Ngbanga abongbi ti ma tere . Ala kanga Jésus , ague na lo si azia lo na maboko ti Pilate .
Pilate ahunda lo , atene : “ Mo yeke gbia ti azuife ? ” Jésus akiri tënë na lo , atene : “ Ni laa mo tene so . ”
Akota wayango-sandaga ni abi tënë mingi na li ti Jésus .
Tongaso Pilate akiri ahunda Jésus , atene : “ Mo yeke kiri tënë oko pepe ? Mo ma atënë so kue ala yeke bi na li ti mo so ! ”
Me Jésus akiri tënë oko pepe ; nilaa li ti Pilate kue akpe .
Lakue na matanga ti Pake , Pilate ayeke zi mbeni zo ti kanga oko , lo so be ti gba ti azo ni aye titene a zi lo .
Pilate akiri ahunda azo ni , atene : “ Lo so ala iri lo gbia ti azuife so , ala ye mbi sara nyen na lo ? ”
Ala kiri adekongo , atene : “ Fâ lo na ndö ti keke ti kroa ! ”
Pilate ahunda ala , atene : “ Sioni ti nyen laa lo sara ? ” Me ala kiri adekongo ngangu , atene : “ Fâ lo na ndö ti keke ti kroa ! ”
Pilate aye ti sara si be ti gba ti azo ni anzere ; nilaa lo zi na ala Barabas . Na pekoni , lo mu yanga titene a pika Jésus na fimbo si lo zia lo na maboko ti ala titene a fâ lo na ndö ti keke ti kroa .
Aturugu amu Jésus , ague na lo na yangbo ti govoronere si ala iri amba ti ala kue .
Ala yu mbeni kota bengba bongo na lo ; ala mu akamba ti ki aleke ni tongana kpoto ti gbia si ala zia na li ti lo .
Na pekoni , ala to nda ti bara lo , atene : “ E bara mo , gbia ti azuife ! ”
Ala pika li ti lo na sosongo , ala tuku ngu ti yanga ti ala na tere ti lo si ala kuku akpo li ti ala na sese na gbe ti lo .
So ala zia lege ti hengo lo awe , ala zi bengba bongo ni na tere ti lo si ala yu na lo bongo ti lo wani . Na pekoni , ala sigigi na lo ti gue ti fâ lo na ndö ti keke ti kroa .
Mbeni koli ti kodro ti Sirene so iri ti lo ayeke Simon , babâ ti Alexandre na Rufus , alondo na yaka si lo yeke hon na lege ni so . Aturugu agbu lo na ngangu titene lo yo keke ti kroa ti Jésus .
Ala gue na Jésus na ndo so iri ni Golgota ; nda ti iri ni atene : “ Ndo-ti-abio-ti-li ” .
Ala ye ti mu na lo vin so ala tuku mire daa , me Jésus ake ti nyon ni .
Na pekoni , ala kanga lo na ndö ti keke ti kroa , ala kangbi bongo ti lo na popo ti ala si ala bi dee ti hinga zo so alingbi ti wara bongo ni .
Na tere ti Jésus , ala kanga asioni zo use na ndö ti akeke ti kroa , oko na mbage ti maboko ti lo ti koli , oko na mbage ti maboko ti lo ti wali . [
Azo so ayeke hon na lege ayeke yingi li ti ala si ala yeke zonga lo , atene : “ He ! Mo so mo ye lani ti kungbi kota da ti Nzapa ti kiri ti leke ni na ya ti lango ota so ,
Akota wayango-sandaga nga na awafango-ndia ahe Jésus si ala tene na popo ti ala , atene : “ Lo soo ambeni zo , me lo lingbi ti soo tere ti lo wani pepe !
Ayeke nzoni Mesii ni , gbia ti Israel , alondo fadeso na ndö ti keke ti kroa ni azu na sese , e baa ! Tongaso , fade e ma na be na lo . ” Ala so a kanga ala na ndö ti akeke ti kroa na tere ti Jésus ayeke zonga nga lo .
Ti londo na bekombite ngbii asi na ngbonga ota , ndo avuko na ya ti kodro ni kue .
Na ngbonga ota ni , Jésus adekongo ngangu , atene : “ Eloi , Eloi , lema sabaktani ? ” Ndani atene : “ Nzapa ti mbi , Nzapa ti mbi , mo zia mbi ngbanga ti nyen ? ”
Ambeni zo so ayeke kâ ama dekongo ti lo ni si ala tene : “ Ala ma , lo yeke iri Élie ! ”
Mbeni zo akpe , amu mbeni ndokoro ayoro na ya ti kpingo vin , lo kanga na li ti mbeni sosongo si lo yoro ni na Jésus titene lo nyon ; lo tene : “ Ala ku , e yeke baa wala Élie ayeke ga ti zi lo na ndö ti keke ti kroa ni ! ”
Me Jésus adekongo ngangu si lo kui .
Ya ti ridoo so a kanga na ya ti kota da ti Nzapa asuru use , alondo na nduzu ngbii asi na gbeni .
Kapita ti aturugu ti Rome so aluti na dawa ti Jésus abaa lege so Jésus akui na ni si lo tene : “ Taa-tënë , koli so ayeke Molenge ti Nzapa ! ”
Ambeni wali nga ayeke daa , ala luti ti ala yongoro si ala yeke baa ye ni . Marie ti kodro ti Magdala ayeke na popo ti awali ni so , lo na Marie , mama ti Jacques Kete na ti Yozes , na Salome .
Li ti Pilate kue akpe so lo ma atene , Jésus akui awe . Lo iri kapita ti aturugu si lo hunda lo , lo tene : “ Jésus akui aninga ? ”
Joseph avo mbeni kota vuru bongo . Lo zi kuâ ti Jésus na ndö ti keke ti kroa , lo kanga ni na kota vuru bongo ni si lo gue , lo lu ni na ya ti du ti kuâ so a zi ni na ya ti têne . Na pekoni , lo mu mbeni kota têne si lo kanga na yanga ti du ti kuâ ni .
Marie ti kodro ti Magdala na Marie , mama ti Yozes ayeke baa ndo so ala yeke zia Jésus daa .
So lango ti wungo tere ahon awe , Marie ti kodro ti Magdala na Marie , mama ti Jacques na ti Salome avo ayombo titene ala gue azia na tere ti kuâ ti Jésus .
Na kota ndaperere ti layenga , so lâ alondo awe , ala gue na du ti kuâ ni .
Ala li na ya ti du ti kuâ ni , ala baa mbeni maseka-koli so aduti na mbage ti maboko ti ala ti koli , lo yu yongoro vuru bongo ; mbeto asara ala .
Maseka-koli ni atene na ala : “ Mbeto asara ala pepe ! Ala yeke gi Jésus ti Nazaret , lo so a fâ lo na ndö ti keke ti kroa ; lo zingo na kuâ awe , lo yeke na ndo so pepe . Baa , ndo so a zia lo lani daa laa .
Ala gue fadeso atene na adisiple ti lo nga na Pierre atene , lo hon kozo ti ala na Galile awe . Kâ laa ala yeke baa ande lo tongana ti so lo tene tënë ni na ala . ”
Tongaso ala sigigi na ya ti du ti kuâ ni si ala kpe , ngbanga ti so ala kue ayeke do na mbeto . Ala tene tënë ni na zo oko pepe , ngbanga ti so mbeto asara ala . [
Na peko ti so Jésus azingo na kuâ awe , na ndaperere ti layenga , lo si kozoni na Marie ti kodro ti Magdala , wali so lo tumba lani asioni yingo mbarambara na ya ti lo .
Marie ague , lo tene tënë ni na azo so ayeke lani na tere ti Jésus . Andaa vundu agbu be ti ala mingi si ala yeke toto .
Na pekoni , Jésus amu mbeni tere nde si lo fa tere ti lo na adisiple ti lo use so amu lege ti gue na yaka .
Ala kiri si ala tene tënë ni na tanga ti adisiple ni , me ala yeda na tënë ti adisiple use so pepe .
Ti hunzi na ni , Jésus afa tere ti lo na adisiple ti lo baleoko na oko na ndembe so ala yeke te kobe . Lo suku na ala , ngbanga ti so ala dekite , ala kpengba be ti ala si ala ke ti yeda na tënë ti azo so abaa lo na peko ti so lo zingo na kuâ .
Na pekoni , lo tene na ala : “ Ala gue na ndö ti dunia kue , ala fa Nzoni Tënë na azo kue .
Zo so ama na be si awara bateme , fade lo yeke soo kuâ , me zo so ma na be pepe , fade a yeke fâ ngbanga na li ti lo .
Azo so ama na be , aye ti kpene so ala yeke sara ande ayeke so : na iri ti mbi , ala yeke tumba asioni yingo , ala yeke tene tënë na ayanga nde so ala hinga ni pepe ;
Na peko ti so Kota Gbia Jésus atene tënë so na ala awe , a mu lo , a gue na lo na yayu si lo duti na tere ti Nzapa na mbage ti maboko ti lo ti koli .
Adisiple ague ti fa Nzoni Tënë na ndo kue . Kota Gbia ayeke sara aye ti kpene na lege ti ala ti fa na azo so tënë ti Nzapa ayeke taa-tënë . ]
Na ngoi so ando Herode ayeke gbia ti Judée , mbeni wayango-sandaga ayeke daa , iri ti lo Zakarii . Lo yeke mbeni zo ti ya ti bongbi ti awayango-sandaga ti sewa ti Abia ; iri ti wali ti lo ayeke Élisabeth ; lo nga lo yeke mbeni hale ti Aaron .
Ala use kue ayeke ambirimbiri zo na le ti Nzapa ; ala yeke sara ye gi na lege ti andia nga na lege ti ambela kue ti Kota Gbia .
Ngoi ti Zakarii ti sara kua ti yango sandaga na le ti Nzapa alingbi ; so ayeke ngoi titene lo na azo ti bongbi ti lo asara kua .
Zakarii atene na ange ni : “ Fade mbi yeke hinga ye ni tongana nyen ? Mbi ga mbakoro awe si ngu ti wali ti mbi ahon mingi . ”
Ange ni akiri tënë na lo : “ Mbi yeke Gabriel , mbi yeke luti na le ti Nzapa ti sara na lo . Lo tokua mbi ti tene tënë na mo , ti tene nzoni tënë so na mo .
Na nze omene ti ngo ti Élisabeth , Nzapa atokua ange Gabriel na ya ti mbeni gbata ti Galile so iri ni Nazaret ,
Ange ni asi na ndo so lo yeke daa si atene na lo : “ Mbi bara mo-oo ! Nzapa asara nzoni be na mo . Kota Gbia ayeke na mo . ”
So Marie ama tënë so , be ti lo ado ; lo gbu li ti lo na ndö ti barango ndo ni so .
Ange ni atene na lo : “ Marie , sara mbeto pepe , ngbanga ti so Nzapa asara nzoni be na mo .
Fade mo yeke mu ngo si mo yeke du molenge-koli so mo yeke di iri ti lo Jésus .
Lo yeke ga kota si a yeke iri lo Molenge ti Nzapa so ayeke na yayu kâ na ndö ti aye kue . Kota Gbia Nzapa ayeke mu na lo mbata ti gbia ti kotara ti lo David .
Fade lo yeke le-gbia na ndö ti azo ti Israel kpu na kpu si lengo-gbia ti lo ayeke hunzi pepe . ”
Marie atene na ange ni : “ Ye ni ayeke sara ande tongana nyen so mbi de ti hinga koli pepe so ? ”
Ange ni akiri tënë na lo , atene : “ Fade Yingo-Vuru ayeke ga na ndö ti mo si ngangu ti Nzapa , lo so lo yeke na yayu kâ na ndö ti aye kue ayeke duti na ndö ti mo tongana gbe ti de . Ndani laa molenge so mo yeke du lo ayeke ga zo so ayeke nde si ayeke nzoni kue ; azo ayeke iri lo Molenge ti Nzapa .
Baa , Élisabeth so ayeke zo ti sewa ti mo , lo so a iri lo ando wali ti dungo ni pepe so , lo mu ngo ; ngo ti lo asara fadeso nze omene awe . Lo yeke du ande molenge-koli na mbakoro ti lo .
So ti fa atene , ye ti hon ngangu ti Nzapa ayeke daa pepe . ”
Marie atene : “ Mbi yeke zo ti kua ti Kota Gbia ; ayeke nzoni ye ni asi na mbi alingbi na tënë so mo tene so . ” Na pekoni , ange ni azia lo si ahon .
Marie atene : “ Mbi gonda Kota Gbia ti mbi !
Azo ti tere ti da ti lo na azo ti sewa ti lo abaa so Kota Gbia asara nzoni be na lo si be ti ala nga ayeke na ngia .
Lango miombe na pekoni , ala ga ti fâ molenge ni na ganza . Ala ye ti mu na lo iri ti babâ ti lo Zakarii ,
Azo so kue ama tënë ti aye ni so , abata tënë ni na be ti ala si ala yeke tene na popo ti ala : “ Fade kete molenge so ayeke ga tongana nyen ? ” Ngangu ti Kota Gbia ayeke na lo biani .
Molenge ni ayeke kono si ndara ti lo ayeke mai . Lo duti na benyama ngbii asi na lango so lo sigigi polele na le ti azo ti Israel .
Lango miombe na pekoni , ala fâ molenge ni na ganza si ala di iri ti lo Jésus . So ayeke iri so ange afa kozoni si a mu ngo ti lo .
Mbeni koli ayeke na Jérusalem , iri ti lo ayeke Siméon ; lo yeke zo ti mbirimbiri , lo mu be ti lo kue na Nzapa , lo yeke ku zo so ayeke ga ande ti soo azo ti Israel . Yingo-Vuru ayeke na Siméon .
Gi na ndembe ni so , lo ga lo mu singila na Nzapa si lo tene tënë ti molenge ni na azo so kue ayeke ku lango so fade Nzapa ayeke zi Jérusalem na gbe ti ngbaa .
So babâ na mama ti Jésus asara ye so kue Ndia ti Kota Gbia ahunda na ala awe , ala kiri na sese ti Galile , na Nazaret , gbata ti ala .
Molenge ni akono , lo kpengba ; ndara asi singo na lo si Nzapa ayeke sara nzoni be na lo .
Na ya ti ngu oko oko , babâ na mama ti Jésus ayeke gue na Jérusalem ndali ti matanga ti Pake .
So matanga ni ahunzi awe , babâ na mama ti Jésus amu lege ti kiringo ni , me molenge ni angba ti lo na Jérusalem , ala hinga ye oko daa pepe .
Azo so kue ayeke ma lo , li ti ala kue akpe ndali ti hingango ye ti lo nga ndali ti atënë so lo yeke kiri na ni na ala .
Jésus akiri tënë na ala : “ Ala gi mbi ngbanga ti nyen ? Ala hinga atene , alingbi mbi duti na ya ti da ti Babâ ti mbi pepe ? ”
Me ala hinga nda ti tënë so lo tene na ala so pepe .
Jésus akono , lo ga kota , lo mai na ndara si lo ga nzoni na le ti Nzapa nga na le ti azo .
Na ngu baleoko na oku so Tibere ayeke kota gbia ti Rome , Ponse Pilate ayeke govoronere na sese ti Judée , Herode , kota komanda na sese ti Galile , ita ti lo Philippe ayeke kota komanda na sese ti Iture na ti Trakonite si Lisanias ayeke kota komanda na sese ti Abilene ;
Hane na Kaife ayeke akota wayango-sandaga . Tënë ti Nzapa asi na Jean , molenge ti Zakarii na ndembe so Jean ayeke na benyama .
Lo gue na sese so kue ayeke na yanga ti ngu ti Jourdain , lo to mbela na azo , lo tene : “ Ala zia ngbene lege ti sarango ye ti ala , ala wara bateme si Nzapa azi siokpari na li ti ala . ”
Ye so asi alingbi na tënë so ando wayanga-Nzapa Ésaïe atene : “ Mbeni zo ayeke dekongo na benyama kâ , atene : ‘ Ala leke lege ti Kota Gbia ! Ala sara si lege ti lo aluti mbirimbiri !
Gba ti azo aga na Jean titene lo batize ala si lo tene na ala , lo tene : “ Ala , asioni mara ti ngbo ! Zo wa laa afa na ala lege ti kpe ngonzo ti Nzapa so ayeke ga so ?
Ala sara ye so afa atene , ala zia ngbene lege ti sarango ye ti ala awe ! Ala tene na be ti ala pepe , atene : ‘ Abraham ayeke kotara ti e ! ’ Biani , mbi tene na ala : Nzapa alingbi ti mu atêne so ti sara si aga amolenge ti Abraham !
Fadeso , do ayeke na gunda ti akeke ti de ni : keke so kue ale nzoni lengo pepe , fade a yeke de ni ti bi na le ti wâ . ”
Gba ti azo ni ahunda Jean , atene : “ Nyen laa e lingbi ti sara ? ”
Lo kiri tënë na ala , lo tene : “ Zo so ayeke na bongo use , ayeke nzoni lo mu mbeni oko na zo so ayeke na ni pepe . Zo so ayeke na ye ti tengo ni , ayeke nzoni lo mu mbeni na zo so ayeke na ni pepe . ”
Azo ti rongo nginza ti lapo nga aga titene Jean abatize ala . Ala tene na lo : “ Wafango-ye , nyen laa e lingbi ti sara ? ”
Lo tene na ala : “ Ye so a hunda na azo ti futa ni , ala hunda mbeni ye na ndö ni pepe . ”
Aturugu nga ahunda lo , atene : “ Ti e , nyen laa e lingbi ti sara ? ” Lo tene na ala : “ Ala sara ngangu na azo pepe ti mu nginza ti ala , ala tene nga tënë ti mvene na li ti azo pepe ti mu nginza ti ala , me ala zia be ti ala gi na ndö ti futa ti ala . ”
Azo ni ayeke ku gango ti Mesii si ala kue ayeke hunda tere ti ala , atene : “ Jean laa ayeke Mesii ni ? ”
Jean akiri tënë na ala kue , atene : “ Ti mbi , mbi yeke batize ala na ngu , me lo so lo yeke ga ande , ngangu ti lo ahon ti mbi : mbi kpa zo ti zi akamba ti poro ti gere ti lo pepe . Fade lo yeke batize ala na Yingo-Vuru nga na wâ .
Lo gbu ye ti pengo na ale ti kobe na maboko ti lo , lo yeke leke ndo ti pikango ale ti kobe ti lo daa . Na pekoni , lo yeke zia ni na ya ti gogoro , me fade lo yeke bongbi aporo ni ti gbi ni na ya ti wâ so ayeke mingo laoko pepe . ”
Jean amu ambeni wango mingi na azo ni ti fa Nzoni Tënë na ala .
Jean asuku na Herode so lo yeke kota komanda , ngbanga ti so lo mu Herodiade , wali ti ita ti lo si lo sara nga asioni ye mingi .
So azo kue awara bateme awe , Jésus nga aga si lo wara bateme . So lo yeke sambela , yanga ti yayu azi ,
So Jésus asi na Yingo-Vuru , lo londo na ngu ti Jourdain lo kiri , Yingo amu lo , ague na lo na benyama .
Tongaso Zabolo atene na lo : “ Tongana mo yeke Molenge ti Nzapa , mo mu yanga na têne so titene aga kobe ! ”
Jésus akiri tënë na lo : “ Mbeti ti Nzapa atene : ‘ Fade zo ayeke ngba na fini gi na lege ti kobe oko pepe . ’ ”
Zabolo amu Jésus , ague na lo yongoro na nduzu si na ya ti kete ngbonga , lo fa na lo akodro ti dunia kue
si lo tene na lo : “ Fade mbi yeke mu na mo ngangu na amosoro ti dunia so kue , ngbanga ti so a mu ni kue na mbi awe ; mbi lingbi ti mu ni na zo so be ti mbi aye .
Jésus akiri tënë na lo : “ Mbeti ti Nzapa atene : ‘ Mo voro Kota Gbia , Nzapa ti mo si mo sara kua gi na lo oko ! ’ ”
Zabolo akiri amu Jésus ague na lo na Jérusalem , lo zia lo na li ti kota da ti Nzapa si lo tene na lo : “ Tongana mo yeke Molenge ti Nzapa , mo londo na ndo so , mo ti na sese ,
Jésus alondo akiri na Galile , ngangu ti Yingo-Vuru asi lo singo . Sango ti lo amu ya ti akodro ni kue .
Lo yeke fa ye na ya ti ada ti sambelango Nzapa ti ala si azo ni kue ayeke gonda lo .
Jésus akiri na gbata ti Nazaret , ndo so a bata lo daa . Na lango ti wungo tere , lo li na ya ti da ti sambelango Nzapa tongana ti so lo yeke sara lakue . Lo londo ti diko Mbeti ti Nzapa
Jésus ague na Kapernaum , mbeni gbata ti Galile . Kâ , lo fa ye na azo na lango ti wungo tere .
Na ya ti da ti sambelango Nzapa ni , mbeni koli ayeke daa , mbeni sioni yingo ayeke na ya ti lo . Lo dekongo ngangu , atene :
Jésus asuku ngangu na yingo ni , atene : “ Kanga yanga ti mo ! Sigigi na ya ti koli so ! ” Sioni yingo ni akinda koli ni na sese na le ti azo kue si lo sigigi na ya ti lo . Me lo sara ye ti sioni oko na koli ni pepe .
Li ti azo ni kue akpe si ala tene na popo ti ala , atene : “ So mara ti tënë ti nyen laa ? Lo yeke mu yanga na ngangu tongana gbia na asioni yingo si ala yeke sigigi ! ”
Nilaa , sango ti Jésus amu ya ti kodro ni kue .
So Jésus asigigi na da ti sambelango Nzapa ni , lo gue na da ti Simon . Tere ti mama ti wali ti Simon amu wâ mingi si azo ni ahunda na Jésus ti sara mbeni ye ndali ti lo .
Lo dingi tere ti lo na ndö ti mama ni , lo suku na kobela ti wâ ti tere ni si kobela ni alondo na tere ti lo . Gi na pekoni , mama ni alondo si ato nda ti sara na ala .
Na lakui ni , azo so kue ayeke na azo ti kobela nde nde na da ti ala amu ala , aga na ala na Jésus . Lo zia maboko ti lo na ndö ti ala si kobela ti ala akai .
Asioni yingo nga asigigi na ya ti azo mingi . Ala dekongo , atene : “ Mo yeke Molenge ti Nzapa . ” Me Jésus asuku ngangu na ayingo ni . Lo ke na ala ti tene tënë , ngbanga ti so ala hinga atene , lo yeke Christ .
So ndo ahan awe , Jésus asigigi si lo gue na ndo so zo ayeke daa pepe . Gba ti azo ayeke gi lo ; so ala wara lo awe , ala ye ti gbanzi lo si lo hon na tere ti ala pepe .
Me lo tene na ala , lo tene : “ Ayeke nzoni mbi fa nga Nzoni Tënë na azo ti ambeni gbata nde ; Nzoni Tënë ti Kodro-gbia ti Nzapa . Biani , ayeke ngbanga ni laa Nzapa atokua mbi . ”
Nilaa lo fa Nzoni Tënë na ya ti ada ti sambelango Nzapa ti Judée .
Mbeni lâ , Jésus aluti na yanga ti kota ngu ti Genezaret , gba ti azo aga na tere ti lo si ala yeke gbugburu tere ti ma tënë ti Nzapa .
Lo baa ango use na yanga ti ngu ; azo ti gingo susu asigigi na ya ni awe si ala yeke sukula agbanda ti ala .
Jésus ako na ya ti mbeni ngo ni oko so ayeke ti Simon . Lo hunda na lo ti gue na ngo ni yongoro kete na le ti ngu . Na pekoni , Jésus aduti na ya ti ngo ni si lo yeke fa ye na gba ti azo ni .
So lo hunzi tënë ti lo awe , lo tene na Simon : “ Mo gue na ngo ni na ndo so ngu ali mingi si ala bi gbanda daa ti gi asusu . ”
Simon akiri tënë na lo : “ Kota zo , na bi so kue , e pika li ti e gbaa , e wara susu oko pepe . Me ndali ti tënë ti yanga ti mo , fade mbi yeke bi gbanda ni . ”
So ala bi gbanda ni , ala gbu asusu gbani gbani ; gbanda ti ala aye ti suru .
Ala sara maboko na amba ti ala so ayeke na ya ti mbeni ngo ni ti ga ti mu maboko na ala . Amba ti ala aga si ala tuku asusu ni na ya ti ango use kue ; ango ni asi singo na asusu si aye ti linda ngu .
So ala kiri na ango ni na yanga ti ngu awe , ala zia aye ti ala kue si ala mu peko ti Jésus .
So Jésus ayeke na ya ti mbeni gbata ni , mbeni koli so buruma amu tere ti lo kue asi . So lo baa Jésus , lo ti , lo kpo li ti lo na sese si lo voro lo , lo tene : “ Kota Gbia , tongana mo ye , mo lingbi ti sara si tere ti mbi aga nzoni . ”
Jésus ayoro maboko ti lo , lo ndu koli ni si lo tene : “ Mbi yeda ! Ayeke nzoni tere ti mo aga nzoni . ” Gi na pekoni , buruma ni alondo na tere ti lo .
Jésus amu yanga na lo , atene : “ Mo tene tënë ni na mbeni zo oko pepe ! Me mo gue mo fa tere ti mo na wayango-sandaga titene lo baa mo ; na pekoni , mo mu sandaga so Moïse amu yanga ando ti mungo ni so . Tongaso si mo fa na le ti azo kue so tere ti mo aga nzoni awe . ”
Sango ti Jésus angba ti mu yanga ti azo ti gue na ni . Gba ti azo aga ti ma tënë ti lo nga titene lo kai kobela ti ala .
Me Jésus agboto tere ti lo , lo gue na mbeni ndo so zo ayeke daa pepe si lo sambela .
Mbeni lâ , Jésus ayeke fa ye na azo . Afarizien na awafango-ndia ayeke na popo ti azo ni ; ala londo na ya ti akodro ti Galile na ti Judée nga na Jérusalem si ala ga . Ngangu ti Kota Gbia ayeke na Jésus si lo yeke kai akobela na tere ti azo .
Ambeni zo ayo mbeni koli so mbage ti tere ti lo abuba na ndö ti kelekpa si aga na lo . Ala yeke gi lege ti li na lo na ya ti da ni , ti zia lo na dawa ti Jésus .
Me ala gi lege ti li na lo gbaa , ngbanga ti so azo ayeke gbani gbani . Ala gue na lo na li ti da ni , ala zi mbage ti li ni si ala yoro lo na kelekpa ti lo kue na popo ti azo ni , ala zia lo na dawa ti Jésus .
So Jésus abaa mabe ti ala , lo tene na koli ni : “ A zi asiokpari ti mo awe . ”
Awafango-ndia na afarizien ato nda ti tene na be ti ala , atene : “ Lo yeke zo wa si lo yeke zonga Nzapa so ? Zo wa laa alingbi ti zi asiokpari ti azo ? Gi Nzapa oko ! ”
Me Jésus ahinga tënë ti be ti ala kue si lo tene na ala : “ Ngbanga ti nyen laa ala yeke tene mara ti tënë tongaso na be ti ala ?
Titene zo atene : ‘ A zi asiokpari ti mo awe ’ , wala titene zo atene : ‘ Londo , mo tambula ! ’ , so wa laa ayeke ngangu pepe ?
Me ti sara si ala hinga atene , Molenge ti Zo ayeke na ngangu ti zi asiokpari ti azo na sese so , Jésus atene na zo so mbage ti tere ti lo abuba so , atene : ‘ Mbi tene na mo : londo , mo mu kelekpa ti mo , mo gue na da ti mo ! ’ ”
Gi hio tongaso , koli ni alondo na le ti azo kue , lo mu kelekpa ti lo , lo gue na da ti lo si lo yeke gonda Nzapa .
Li ti azo ni kue akpe ; ala yeke gonda Nzapa , mbeto agbu ala si ala tene : “ Laso , e baa akota ye ti kpene ! ”
Na pekoni , Jésus asigigi si lo baa mbeni zo ti rongo nginza ti lapo so iri ti lo ayeke Lévi ; lo yeke duti na ndo so azo ayeke futa lapo ti ala daa . Jésus atene na lo , atene : “ Mu peko ti mbi ! ”
Lévi alondo , lo zia aye kue si lo mu peko ti Jésus .
Na pekoni , Lévi asara kota matanga na da ti lo ndali ti Jésus . Azo ti rongo nginza ti lapo na ambeni zo mingi ayeke te kobe na ala .
Afarizien na awafango-ndia ti ala ayeke kasa tënë ni si ala tene na adisiple ti Jésus , atene : “ Ngbanga ti nyen laa ala yeke te , ala yeke nyon na azo ti rongo nginza ti lapo nga na azo ti siokpari so ? ”
Jésus akiri tënë na ala : “ Azo so ayeke na nzoni tere laa ayeke na nzara ti gue na wanganga pepe , me azo ti kobela .
Mbi ga ti iri azo ti mbirimbiri pepe , me mbi ga ti iri azo ti siokpari titene ala zia ngbene lege ti sarango ye ti ala . ”
Afarizien atene na Jésus : “ Adisiple ti Jean na adisiple ti e ayeke ke kobe lege mingi si ala yeke sambela , me adisiple ti mo ayeke te ye si ayeke nyon ye . ”
Jésus atene na ala : “ Azo so a tisa ala na matanga ti mungo tere ti koli na wali , fade ala yeke hunda na azo ni ti ke kobe na ndembe so koli ni ade na popo ti ala ? Oko pepe !
Me ambeni lango ayeke ga so fade a yeke mu koli ni na popo ti ala , a hon na lo ; na ngoi so laa , fade ala yeke ke kobe . ”
Jésus atene nga na ala mbeni toli na ala , atene : “ Zo alingbi ti suru yanga ti fini bongo ti fu na le ti ka ti ngbene bongo pepe . Tongaso pepe , fade fini bongo ni ayeke suru si nduru yanga ti fini bongo ni alingbi na ngbene bongo ni pepe .
Zo alingbi nga ti tuku fini vin na ya ti ngbene bozo ti poro pepe . Tongaso pepe , fade fini vin ni ayeke sara si bozo ni asungba , vin ni atuku na sese si bozo ni abuba .
Me alingbi atuku fini vin na ya ti fini bozo .
Zo so anyon ngbene vin awe , lo ye ti nyon fini vin pepe , ngbanga ti so lo baa lo tene , ngbene ni laa anzere . ”
Na mbeni lango ti wungo tere , Jésus ayeke hon na ya ti ayaka ti ble ; adisiple ti lo afâ ambeni li ti ble ni , ala foro ni na ya ti maboko ti ala si ala yeke te .
Ambeni farizien atene na ala : “ Ngbanga ti nyen si ala yeke sara ye so Ndia ake titene zo asara ni na lango ti wungo tere ? ”
Jésus akiri tënë na ala : “ Ye so David asara ando na ndembe so nzara agbu lo , lo na azo so amu peko ti lo , ala diko tënë ni pepe ?
Lo li na ya ti da ti Nzapa , lo mu mapa so a mu na sandaga na Nzapa , lo te ni si lo mu mbeni na azo so amu peko ti lo ; andaa a mu lege gi na awayango-sandaga oko ti te mapa ni ! ”
Na pekoni , Jésus akiri atene na ala : “ Molenge ti Zo laa ayeke makonzi ti lango ti wungo tere . ”
Na mbeni lango nde ti wungo tere , Jésus ali na ya ti da ti sambelango Nzapa si lo yeke fa ye na azo . Kâ , mbeni koli ayeke daa so maboko ti lo ti koli abuba .
Le ti awafango-ndia na afarizien kue ayeke gi na tere ti Jésus ; ala yeke ku ti baa wala lo yeke kai kobela na lango ti wungo tere titene ala wara mbeni tënë ti bi na li ti lo .
Me Jésus ahinga atënë ti be ti ala . Nilaa lo tene na koli so maboko ti lo abuba so , lo tene : “ Londo , mo luti na ndo so na le ti azo kue ! ” Koli ni alondo si lo luti .
Na pekoni , Jésus ahunda ala , atene : “ Mbi hunda ala : Ndia ti e afa nyen ? A fa na e ti sara nzoni wala sioni , ti soo zo na kuâ wala ti fâ zo na lango ti wungo tere ? ”
Jésus abaa le ti ala oko oko kue si lo tene na koli ni : “ Yoro ya ti maboko ti mo ! ” Lo yoro ni si maboko ti lo aga nzoni .
Ngonzo agbu awafango-ndia na afarizien si ala yeke tene tënë na popo ti ala na ndö ti ye so ala lingbi ti sara na Jésus .
Mbeni lâ , Jésus ague na li ti mbeni hoto ti sambela ; lo sambela Nzapa na bi ni so kue .
So ndo ahan awe , lo iri adisiple ti lo si lo soro ambeni baleoko na use , lo di iri ti ala awatokua .
Jésus na awatokua ti lo alondo na li ti hoto ni azu si lo luti na mbeni ndo so ayeke kpangbara . Adisiple ti lo mingi mingi ayeke kâ , ala na gba ti azo so asi singo . Azo ni alondo na ya ti agbata ti Judée kue , na Jérusalem , na agbata ti Tir na Sidon so ayeke na yanga ti kota ngu-ingo .
Azo kue ayeke gi lege ti ndu tere ti lo , ngbanga ti so mbeni ngangu ayeke sigigi na ya ti tere ti lo si ayeke sara titene tere ti ala kue aga nzoni .
Jésus abaa ndo na mbage ti adisiple ti lo si lo tene : “ Ti ala nzoni , ala so ayeke awayere , ngbanga ti so Kodro-gbia ti Nzapa ayeke ti ala !
Ti ala nzoni , ala so nzara ayeke sara ala fadeso , ngbanga ti so fade ya ti ala ayeke si ! Ti ala nzoni , ala so ayeke toto fadeso , ngbanga ti so fade ala yeke he ngia !
“ Ti ala nzoni , ala so azo ake ala , atumba ala , azonga ala si ayeke diko asioni tënë na iri ti ala ndali ti Molenge ti Zo !
Na ndembe ni so , ala duti na ngia , ala dodo na ngia , ngbanga ti so futa ti ala ayeke ande kota na yayu ! Biani , akotara ti ala asara ando gi tongaso na awayanga-Nzapa .
Me mawa na ala , azo ti mosoro , ngbanga ti so ala wara ye ti dengo be ti ala awe !
Mawa na ala , ala so ya ti ala asi fadeso , ngbanga ti so fade nzara ayeke sara ala ! Mawa na ala , ala so ayeke he ngia fadeso , ngbanga ti so fade ye ti vundu ayeke si na ala si ala yeke toto !
“ Me mbi tene na ala , ala so ayeke ma mbi so : Ala ye awato ti ala , ala sara nzoni na azo so ake ala !
Tongana mbeni zo apika ngbangba ti mo , yoro nga na lo mbage ni lo pika . Tongana mbeni zo amu kota bongo ti mo , zia lo mu nga nduzu bongo ti mo .
Tongana mbeni zo ahunda ye na mo , mu ni na lo ; tongana mbeni zo amu mbeni ye ti mo , hunda lo ti kiri na ni na mo pepe .
Ye so ala ye titene azo asara na ala , ala sara nga ye ni na azo .
Tongana ala ye gi azo so aye ala , ye titene azo agonda ala ndali ni ayeke so wa ? Azo ti siokpari nga aye gi azo so aye ala .
Tongana ala sara boon gi na azo so ala hinga atene , fade azo ni ayeke kiri na ni na ala , ye titene azo agonda ala ndali ni ayeke so wa ? Azo ti siokpari nga ayeke sara boon na amba ti ala titene na pekoni , ala kiri na ni na ala .
Me ala ye awato ti ala , ala sara nzoni na azo ! Ala sara boon na azo , me ala ku ti wara mbeni ye na peko ni pepe . Tongaso si ala yeke wara ande kota ye ti nzoni na pekoni si ala yeke duti amolenge ti Nzapa so ayeke na yayu kâ na ndö ti aye kue . Nzapa ayeke sara nzoni na azo so ahinga ti mu singila pepe nga na azo ti sioni .
Ala sara nzoni be mingi na azo tongana ti so Babâ ti ala ayeke sara nzoni be mingi na azo . ”
“ Ala fâ ngbanga na li ti azo pepe si Nzapa afâ nga ngbanga na li ti ala pepe ; ala zia tënë na li ti azo pepe si Nzapa azia nga tënë na li ti ala pepe ; ala zi tënë na li ti azo si Nzapa azi nga tënë na li ti ala .
Ala mu ye na azo si Nzapa amu nga ye na ala . Fade a yeke mu ye ti hakango na ye , a haka ye na ya ni , a pete ndö ni , a yingi ni ngbii asi meke meke si a tuku ni na yanga ti bongo ti ala . Ye so ala yeke mu ti haka na ye na amba ti ala , gi ni laa a yeke mu nga ti haka na ye na ala . ”
Jésus akiri atene na ala mbeni toli , atene : “ Waziba alingbi ti fa lege na mba ti lo waziba ? Fade ala use kue ayeke ti na ya ti du pepe ?
Zo ti mandango ye ahon wafango-ye na lo pepe ; me tongana lo manda ye nzoni , fade lo ga tongana wafango-ye na lo .
Ngbanga ti nyen laa mo yeke baa gi kete pere so ayeke na le ti mba ti mo si mo yeke baa kota keke so ayeke na le ti mo so pepe ?
“ Nzoni keke ayeke le fungo lengo ni pepe si keke so abuba ayeke le nga nzoni lengo ni pepe .
A yeke hinga keke oko oko gi na lege ti lengo ti lo . A yeke ko afige na tere ti akeke ti ki pepe si a yeke ko nga ale ti vinye na ya ti akamba ti ki pepe .
Nzoni zo ayeke sigigi na anzoni ye so ayeke na be ti lo ; me sioni zo ayeke sigigi na asioni ye so ayeke na be ti lo . Biani , ye so asi be ti zo laa ayeke sigigi na lege ti tënë ti yanga ti lo . ”
“ Ngbanga ti nyen laa ala yeke iri mbi : ‘ Kota Gbia , Kota Gbia ’ , me ala sara ye alingbi na tënë so mbi tene so pepe ?
Zo so aga na mbi , lo ma tënë ti mbi si lo sara ye alingbi na ni , lo kpa zo wa ? Mbi ye ti fa ni na ala :
lo yeke tongana zo so ayeke sara da ; lo zi du so ali si lo leke gere ti da ni na ndö ti têne . Ngu asuku amu ndo kue , ngu asua ngangu , apika tere ti da ni , me da ni ayingi oko pepe , ngbanga ti so lo sara da ni nzoni .
Me zo so ama atënë ti mbi si lo sara ye alingbi na ni pepe , lo yeke tongana zo so asara da na ndö ti senge sese , gere ti da ni ayeke daa pepe . Ngu asua ngangu , apika tere ti da ni si gi hio tongaso , da ni akungbi , ati si abuba kue . ”
So Jésus ahunzi ti tene atënë so kue na azo , lo gue na gbata ti Kapernaum .
Mbeni kapita ti aturugu ti Rome ayeke na zo ti kua so lo ye lo mingi . Zo ti kua ni ayeke na kobela si lo ga nduru ti kui .
So lo ma tënë ti Jésus , lo tokua ambeni kangba ti azuife na lo ti hunda lo titene lo ga , lo kai kobela na tere ti zo ti kua ti lo ni .
Ala si na tere ti Jésus , ala voro lo mingi , atene : “ Ayeke nzoni mo sara ye so koli so ahunda na mo ,
Tongaso Jésus amu lege si lo na ala ague . So lo si nduru na da ni , kapita ti aturugu ni atokua ambeni mba ti lo ti tene na lo : “ Kota Gbia , mo baa pasi senge senge pepe , ngbanga ti so mbi kpa zo so mo lingbi ti li na ya ti da ti lo pepe .
Nilaa , mbi baa nga tere ti mbi , mbi tene , mbi lingbi ti si na tere ti mo pepe . Me mo tene tënë oko si kobela ti zo ti kua ti mbi akai !
Mbi wani , mbi yeke na gbe ti ambeni makonzi so kamba ti ala ahon ti mbi ; mbi yeke nga na aturugu na gbe ti mbi . Tongana mbi tene na mbeni oko , mbi tene : ‘ Gue kâ ! ’ , lo yeke gue . Tongana mbi tene na mbeni , mbi tene : ‘ Ga na ndo so ! ’ , lo yeke ga . Tongana mbi tene na zo ti kua ti mbi , mbi tene : ‘ Sara ye so ! ’ , lo yeke sara ni . ”
So Jésus ama tënë so , lo gonda lo mingi . Lo baa ndo na mbage ti gba ti azo so amu peko ti lo si lo tene na ala : “ Mbi tene na ala : ataa na kodro ti Israel , mbi de ti baa mara ti mabe tongaso laoko pepe . ”
Azo ti tokua ni akiri na da , ala wara zo ti kua ni , andaa tere ti lo aga nzoni awe .
So Kota Gbia abaa wali-mua ni , mawa ti lo agbu lo si lo tene na lo : “ Mo toto pepe ! ”
Jésus ague nduru si lo ndu kelekpa ti kuâ ni ; azo ti yongo kuâ ni aluti . Jésus atene : “ Maseka-koli , mbi tene na mo , zingo ! ”
Tongaso kuâ ni alondo aduti si lo to nda ti tene tënë . Jésus akiri na lo na mama ti lo .
Mbeto agbu azo ni kue si ala yeke gonda Nzapa , atene : “ Mbeni kota wayanga-Nzapa aga na popo ti e awe ! Nzapa aga ti baa azo ti lo ! ”
Adisiple ti Jean atene tënë ti aye so kue na Jean . Tongaso lo iri adisiple ti lo use
So ala si na tere ti Jésus , ala atene na lo : “ Jean-Baptiste atokua e ti hunda mo : ‘ Mo yeke Mesii so ayeke ga ande so ? Wala alingbi e ku mbeni zo nde ? ’ ”
Na ndembe ni so , Jésus akai kobela na tere ti azo mingi , lo sara si azo so mbage ti tere ti ala abuba , aga nzoni , lo tumba asioni yingo na ya ti azo , lo sara si awaziba abaa ndo .
Na pekoni , lo tene na azo so Jean atokua ala so , lo tene : “ Ala gue atene na Jean tënë ti aye so ala baa na aye so ala ma : awaziba akiri abaa ndo , azo so gere ti ala abuba akiri atambula , tere ti azo ti buruma aga nzoni , azo so mê ti ala akanga akiri ama ndo , azo azingo na kuâ , a fa Nzoni Tënë na azo ti mawa .
Ti lo nzoni , lo so lo ma na be na mbi awe si lo kiri lo zia lege ni pepe ! ”
So azo so Jean atokua ala so amu lege akiri awe , Jésus ato nda ti tene tënë ti Jean na gba ti azo so aga so , atene : “ Nyen laa ala gue ti baa ni kâ na ya ti benyama so ? Ala gue ti baa mbeni sosongo so pupu ayeke yingi ni ?
Nyen laa ala gue ti baa ni kâ ? Ala gue ti baa mbeni zo so ayu pendere bongo ? Azo so ayu apendere bongo si ala yeke te ti ala nzoni so , ala yeke duti ti ala na ya ti ada ti agbia !
Nyen laa ala gue ti baa ni kâ ? Ala gue ti baa mbeni wayanga-Nzapa ? Mbi tene na ala taa-tënë : zo so ala gue ti baa lo so ayeke kota ahon wayanga-Nzapa .
Lo laa a su tënë ti lo na Mbeti ti Nzapa , atene : ‘ Baa , mbi yeke tokua zo ti kua ti mbi kozo ti mo ; fade lo yeke leke lege na dawa ti mo . ’
Mbeni farizien atisa Jésus ti te kobe na da ti lo . Lo li na da ti farizien ni si lo duti ti te kobe .
Mbeni wali ti gbata ni asi , lo yeke mbeni wali-ndumba . So lo ma atene , Jésus ayeke te kobe na da ti farizien ni , lo ga na mbeni ngbenda ti yombo ; a sara ngbenda ni na mbeni têne so iri ni albatre .
So ala yeke na nginza ti kiri na ni na lo pepe , lo zia nginza ni na ala use kue . Zo wa na popo ti azo use so si ayeke ye ande wa ti nginza so mingi ? ”
Na pekoni , Jésus abaa ndo na mbage ti wali ni si atene na Simon : “ Mo baa wali so ? So mbi li na da ti mo , mo mu na mbi ngu pepe ti sukula na gere ti mbi ; me lo , lo sukula gere ti mbi na ngu ti le ti lo si lo mbo ni na kua ti li ti lo .
Mo su ngbangba ti mbi pepe ; me lo , so lo li na da ti mo so , lo zia ti gbu gere ti mbi pepe .
Na pekoni , lo tene na wali ni , lo tene : “ A zi asiokpari ti mo awe . ”
Azo so ayeke te kobe na lo so atene na be ti ala , atene : “ Koli so ayeke zo wa si ayeke zi asiokpari na li ti azo so ? ”
Me Jésus atene na wali ni : “ Mabe ti mo asoo mo awe . Mo gue nzoni ! ”
Na pekoni , Jésus atambula na ya ti agbata na akete kodro ; lo yeke fa na azo Nzoni Tënë ti kodro-gbia ti Nzapa . Adisiple baleoko na use ayeke na tere ti lo ,
ala na ambeni wali so lo tumba asioni yingo na ya ti ala si lo kai akobela na tere ti ala . Awali ni ayeke : Marie so a iri lo zo ti kodro ti Magdala , so ayingo mbarambara asigigi na ya ti lo ,
Gba ti azo alondo na ya ti agbata oko oko kue si ala ga abongbi na tere ti Jésus ; lo tene na ala toli so , lo tene :
Ambeni le ni atuku na ndö ti atêne ; ala sigigi , akono si ahole , ngbanga ti so ngu ayeke na gere ni pepe .
Ambeni le ni atuku na popo ti apere ti ki ; apere ni akono legeoko na ale ti kobe ni si akanga ndö ti ala kue .
Ambeni le ni atuku na nzoni sese ; ala kono si ala oko oko ale ngbangbo oko . ” So Jésus atene tënë so awe , lo dekongo , lo tene : “ Zo so ayeke na mê ti mango ndo , ayeke nzoni lo ma tënë so ! ”
Adisiple ti Jésus ahunda lo na nda ti toli so .
“ Nda ti toli ni ayeke so : le ti kobe ni ayeke tënë ti Nzapa .
Ambeni zo ayeke tongana tere ti lege so ale ti kobe atuku daa . So ala ma tënë ni , Zabolo aga , azi tënë ni na be ti ala titene ala ma na be pepe , ngbanga ti ala soo kuâ .
Ambeni zo ayeke tongana ndö ti têne so ale ti kobe atuku daa ; tongana ala ma tënë ni , ala yamba ni na ngia , me tënë ni ali na ya ti be ti ala pepe ; ala ma na be gi na ya ti kete ngoi , tongana ye ti tarango be asi na ala , ala do lege ni azia .
Ale ti kobe so atuku na popo ti apere ti ki ayeke azo so ama tënë ni ; me gingo be ti ala , na amosoro , na anzerengo ye ti dunia so akanga ndö ti ala si lege ti ala ti le nzoni lengo ayeke daa pepe .
Ambeni zo ayeke tongana nzoni sese so ale ti kobe atuku daa ; ala ma tënë ni na be so ayeke mbirimbiri si ayeke nzoni . Ala bata tënë ni si ala kanga be ti ala ti le lakue . ”
“ Zo ayeke zia wâ na ya ti lamba ti zia ni na gbe ti ta wala na gbe ti gbogbo pepe . Me lo yeke zia ni na ndö ti mbeni ye na nduzu si azo so ayeke li na ya ti da abaa ndo nzoni .
Ye so kue angba na hondengo ni , fade ayeke sigigi polele na le ti azo ; ye so kue angba na gbe mingo , fade ayeke sigigi si azo kue ahinga tënë ni .
Ala sara hange na lege so ala yeke ma na tënë , ngbanga ti so zo so ayeke na ye , fade a kiri amu mbeni na ndö ni na lo ; me zo so ayeke na ye pepe , ataa ye so lo baa lo tene , ni yeke na ni , fade a yeke zi na maboko ti lo . ”
Mama ti Jésus na a-ita ti lo aga ti baa lo , me ala lingbi ti si na tere ti lo pepe , ngbanga ti so azo ayeke gbani gbani .
Azo atene na lo : “ Mama ti mo na a-ita ti mo ayeke na gigi , ala ye ti baa mo . ”
Lo kiri tënë na ala : “ Azo so ama tënë ti Nzapa si ala yeke sara ye alingbi na ni , ala so laa ayeke mama ti mbi na a-ita ti mbi . ”
Mbeni lâ , Jésus na adisiple ti lo ako na ya ti ngo ; lo tene na ala : “ E gue na mbage ti kota ngu ni kâ . ” Ala hon ague yongoro na le ti ngu ni .
So ala yeke hon na le ti ngu ni , Jésus alango . Mbeni kota pupu ato nda ti ya na le ti ngu ni si ngu ayeke tuku na ya ti ngo ni ; ala yeke na ya ti ye ti ngangu .
Ala ga azingo Jésus , atene : “ Kota zo , kota zo , e yeke kui ! ” Lo zingo na lango , lo suku na pupu nga na amapo ni si ala kai , ndo ade .
Na pekoni , lo tene na adisiple ti lo : “ Mabe ti ala ayeke na ndo wa ? ” Mbeto agbu ala , li ti ala kue akpe si ala yeke tene na popo ti ala , atene : “ Koli so ayeke zo wa si lo suku na pupu nga na ngu si ala kue ama yanga ti lo so ? ”
Jésus na adisiple ti lo asi na mbage ti ngu ni na sese ti azo ti Zeraza , so ayeke baa le na Galile .
So Jésus alondo na ya ti ngo ni si lo yeke zu na sese , mbeni zo ti gbata ni so ayeke na asioni yingo aga atengbi na lo . Ngu mingi , zo ni ayu bongo pepe , lo yeke lango nga na ya ti da pepe , me lo yeke lango gi na popo ti adu ti kuâ .
Jésus ahunda lo : “ Iri ti mo ayeke nyen ? ” Lo kiri tënë : “ Gbani-gbani ” , ngbanga ti so asioni yingo gbani gbani laa ali na ya ti lo .
Asioni yingo ni avoro tere ti ala na Jésus titene lo mu yanga na ala pepe ti gue na ya ti kota du so alinda mingi so .
Andaa na ndo ni so , gba ti anguru ayeke te kobe na li ti hoto . Asioni yingo ni avoro Jésus titene lo zia ala , ala li na ya ti anguru ni ; lo yeda na ala .
Tongaso asioni yingo ni asigigi na ya ti koli ni , ala li na ya ti anguru ni . Ala londo na loro na li ti hoto ni si ala tuku kue na ya ti ngu , ala kui .
So awabatango-nguru ni abaa ye so asi so , ala kpe si ala gue atene tënë ni na ya ti gbata ni nga na ya ti akete kodro ti yanga ti yaka .
Azo aga ti baa ye so asi so . Ala si na tere ti Jésus si ala baa koli so lani asioni yingo asigigi na ya ti lo so . Lo yeke duti na gbe ti Jésus , lo yu bongo si li ti lo aga nzoni . Mbeto agbu ala kue .
Azo so abaa ye so asi so afa na azo ni lege so zo ti asioni yingo so aga nzoni .
Azo ti sese ti Zeraza kue ahunda na Jésus ti londo na ndo ti ala ti hon , ngbanga ti so kota mbeto agbu ala mingi . Jésus ako na ya ti ngo si lo kiri .
Koli so asioni yingo asigigi fade na ya ti lo so ahunda mingi na Jésus ti ngba na tere ti lo . Me Jésus ake na lo , atene :
So Jésus akiri awe , gba ti azo aku lo ti yamba lo .
Mbeni koli so iri ti lo Yairus , aga na tere ti lo ; lo yeke makonzi ti da ti sambelango Nzapa . Lo ti na gbe ti Jésus , lo voro lo titene lo gue na da ti lo ,
Mbeni wali ayeke kâ , mene ayeke ga na tere ti lo mingi mingi , asara ngu baleoko na use awe . Wali so abuba aye ti lo kue na lege ti awanganga ndali ti kobela so , me zo oko awara lege ti kai kobela ni pepe .
Lo ga na mbage ti peko ti Jésus si lo ndu yanga ti bongo ti lo . Gi hio tongaso , kobela ti mene ni akai .
Jésus ahunda ndo , atene : “ Zo wa laa andu mbi so ? ” Azo ni kue abere atene , ayeke ani pepe ; Pierre atene : “ Kota zo , azo ayeke gbani gbani , ala laa ayeke pete mo mbage na mbage ! ”
Me Jésus atene : “ Mbeni zo andu mbi ! Mbi hinga ni , ngbanga ti so mbeni ngangu asigigi na ya ti tere ti mbi . ”
So wali ni ahinga atene , a sigigi na nda ti lo awe , tere ti lo ayeke do , lo ga , lo ti na gbe ti Jésus , lo fa na le ti azo kue ye so asara si lo ndu bongo ti Jésus . Lo fa nga lege so kobela ti lo akai gi na ndembe so lo ndu bongo ni .
Jésus atene na lo : “ Molenge ti mbi ti wali , mabe ti mo asoo mo awe , mo gue nzoni ! ”
So Jésus ade ti tene tënë so , mbeni zo alondo na da ti Yairus si aga atene na lo : “ Molenge ti mo ni akui awe ; mo hunda na wafango-ye ti gue kâ senge senge pepe . ”
Me Jésus ama tënë ni si lo tene na Yairus : “ Sara mbeto pepe , ma gi na be ; fade lo yeke soo kuâ . ”
So Jésus asi na da ni , lo mu lege gi na Pierre , Jean na Jacques , na babâ ti molenge ni na mama ti lo titene ala na lo ali na ya ti da ni .
Ala he lo na ngia , ngbanga ti so ala hinga atene , molenge ni akui awe .
Me Jésus agbu maboko ti molenge ni , lo iri lo , lo tene : “ Molenge ti mbi , londo ! ”
Yingo ti lo akiri na ya ti tere ti lo si gi hio tongaso , lo londo . Jésus amu yanga , atene : “ Ala mu na lo kobe , lo te . ”
Li ti babâ na mama ti molenge-wali ni akpe ; me Jésus amu yanga na ala ti tene tënë ni na zo oko pepe .
Jésus abongbi adisiple baleoko na use si lo mu na ala ngangu na komandema ti tumba na asioni yingo kue nga ti kai na akobela .
Na pekoni , lo tokua ala ti fa tënë ti kodro-gbia ti Nzapa , ti kai nga akobela na tere ti azo .
Lo tene na ala : “ Na guengo ti ala , ala mu mbeni ye oko pepe : ataa keke , wala bozo , wala kobe , wala nginza ; ala mu nga bongo use pepe .
Da so kue a yeke yamba ala na ya ni , ala ngba daa ngbii asi na lango ti guengo ti ala .
Ndo so kue azo ayeke yamba ala daa pepe , ala sigigi na ya ti gbata ti azo ni , ala pika sese ti gbe ti gere ti ala , ti fa sioni ti azo ni na le ti ala wani . ”
Adisiple ague , ala tambula na ya ti akete kodro oko oko kue ti fa Nzoni Tënë , ala kai nga akobela na tere ti azo na ndo so kue ala hon daa .
Herode so ayeke govoronere ama tënë ti aye so kue ayeke si so . Lo gi li ti lo daa gbaa , ngbanga ti so ambeni zo ayeke tene , Jean laa azingo na kuâ ;
Me Herode atene : “ Jean ? Mbi wani laa mbi mu yanga titene a fâ go ti lo . Me lo so lo yeke zo wa si mbi yeke ma mara ti tënë tongaso na ndö ti lo so ? ” Nilaa , Herode ayeke gi lege ti baa Jésus .
So awatokua ni akiri awe , ala fa na Jésus peko ti aye so kue ala sara . Lo mu ala si lo na ala agboto tere ti ala , ague na mbage ti mbeni kodro so iri ni Betsaida .
Gba ti azo ama tënë ni si ala mu peko ti lo . Jésus ayamba ala , lo fa tënë ti kodro-gbia ti Nzapa na ala si lo kai kobela ti ala so tere ti ala ayeke so .
So lâ ayeke kui , awatokua baleoko na use aga nduru na tere ti lo si ala tene na lo : “ Zia lege na azo so ti gue na ya ti akodro na akete kodro ti yanga ti yaka so ayeke nduru ge so titene ala gi ndo ti lango daa si ala wara kobe ti tengo ni , ngbanga ti so e yeke na ndo so na ya ti ngonda . ”
Me Jésus atene na ala : “ Ala wani amu na ala kobe , ala te ! ” Ala kiri tënë na lo : “ E yeke gi na mapa oku na asusu use . Mo ye e gue , e vo kobe ti tengo ni ndali ti azo so kue so ? ”
Wungo ti azo ni kue ayeke nduru na saki oku . Jésus atene na adisiple ti lo : “ Ala tene na azo ni ti bongbi tere ti ala baleoku baleoku si aduti . ”
Ala sara ye ni tongana ti so lo tene si azo ni kue aduti .
Jésus amu mapa oku na asusu use so , lo yo le ti lo na nduzu , lo mu singila na Nzapa , lo fâ ya ni , lo mu na adisiple ti lo ti kangbi ni na gba ti azo ni .
Ala kue ate ni ya ti ala asi . Na pekoni , ala bongbi tanga ti anduru ni asi sakpa baleoko na use .
Mbeni lâ , Jésus agboto tere ti lo , lo gue na mbeni ndo si lo yeke sambela ; adisiple ti lo ayeke na tere ti lo . Lo hunda ala , lo tene : “ Gba ti azo so ayeke tene mbi yeke zo wa ? ”
Ala kiri tënë , atene : “ Ambeni atene , mo yeke Jean-Baptiste ; ambeni atene , mo yeke Élie si ambeni atene nga , mo yeke mbeni wayanga-Nzapa ti ando so azingo na kuâ . ”
Lo hunda ala , lo tene : “ Me ti ala , ala tene mbi yeke zo wa ? ” Pierre akiri tënë na lo : “ Mo yeke Mesii so alondo na Nzapa . ”
Jésus asuku na ala ngangu titene ala tene tënë ni na zo oko pepe .
Na pekoni , Jésus atene na ala kue , atene : “ Tongana mbeni zo aye ti mu peko ti mbi , ayeke nzoni lo zia ti gbu li na ndö ti lo wani , lo yo keke ti kroa ti lo lakue si lo mu peko ti mbi .
Mbi tene na ala taa-tënë : fade ambeni zo na popo ti ala so ayeke ge so ayeke kui pepe ngbii ala baa kodro-gbia ti Nzapa . ”
Nduru na lango miombe na peko ti tënë so , Jésus amu Pierre , Jean na Jacques na tere ti lo si lo na ala ague na li ti hoto ti sambela .
So lo yeke sambela , le ti lo aga nde si bongo ti lo avuru aza tongana wâ ti bekpa .
So akoli use so alondo na tere ti Jésus ti hon , Pierre atene na lo : “ Wafango ye , ayeke nzoni e ngba na ndo so . E leke agbefa ota : oko ti mo , oko ti Moïse , oko ti Élie . ” Me lo hinga nda ti tënë so lo yeke tene so pepe .
So lo ngba ti tene tënë ni , mbeni mbinda asi amu ndö ti ala kue . Mbeto agbu adisiple na ndembe so ala baa , ala yeke li na ya ti mbinda ni .
Na ya ti mbinda ni , mbeni go atene : “ So ayeke Molenge ti mbi so mbi soro lo . Ala ma yanga ti lo ! ”
Na peko ti tënë so ala ma so , Jésus angba gi lo oko . Adisiple azi yanga oko pepe si na ya ti alango ni so ala tene tënë ti aye so ala baa ni so na zo oko pepe .
Lango oko na pekoni , na ndembe so ala londo na li ti hoto ni si ala zu awe , gba ti azo aga atengbi na Jésus .
Mbeni koli na popo ti azo ni adekongo , atene : “ Wafango-ye , mbi gbu gere ti mo , bi le ti mo na ndö ti molenge ti mbi , ngbanga ti so gi oko molenge ti mbi laa .
Lakue tongana sioni yingo agbu lo , lo yeke dekongo , sioni yingo ni ayeke yingi lo mingi , asara si furu ayeke sigigi na yanga ti lo ; sigingo ti sioni yingo ni na ya ti molenge ni ayeke ngangu . Tongana lo ga ti sigigi , andaa molenge ni awoko kue awe .
Mbi hunda na adisiple ti mo ti tumba sioni yingo ni , me ala ha gbaa . ”
Jésus akiri tënë : “ Ala azo ti fadeso , ala yeke na mabe pepe , ala yeke azo ti kirikiri ! Mbi yeke ngba ti duti na tere ti ala ngbii asi lawa ? Mbi yeke ngba ti kanga be ti mbi na ala ngbii asi lawa ? Ga na molenge ti mo na ndo so . ”
So molenge ni asi , sioni yingo ni abi lo na sese si ayeke yingi lo ngangu . Me Jésus asuku ngangu na sioni yingo ni ; lo sara si tere ti molenge ni akiri aga nzoni si lo kiri na lo na babâ ti lo .
Me adisiple ama ya ti tënë ni so pepe ; nda ni ahonde na ala si ala ma ya ni pepe , me ala sara mbeto ti hunda nda ni na lo .
Adisiple ato nda ti bingbi tënë na popo ti ala , atene : “ Na popo ti e , zo wa laa ayeke kota zo ahon amba ti lo ? ”
Me Jésus ahinga tënë so ala yeke tene na be ti ala . Tongaso lo iri mbeni kete molenge , lo zia lo na tere ti lo ;
Jean amu tënë si atene na lo : “ Kota zo , e baa mbeni zo ayeke tumba asioni yingo na iri ti mo si e ye ti kanga lege na lo , ngbanga ti so lo mu peko ti mo tongana e pepe . ”
Jésus atene na ala : “ Ala kanga lege na lo pepe , ngbanga ti so zo so ake ala pepe , andaa lo yeke zo ti ala . ”
So adisiple ti lo , Jacques na Jean abaa tongaso , ala tene na lo : “ Kota Gbia , mo ye e hunda wâ ti nduzu ati na ndö ti ala si agbi ala kue ? ”
Me Jésus abi le ti lo , lo baa ala , lo suku na ala
So ala yeke na lege ti guengo ni , mbeni zo atene na Jésus : “ Fade mbi yeke mu peko ti mo na ndo so kue mo yeke gue daa . ”
Jésus atene na lo : “ Anyama ti gbungo kondo ayeke na adu ti ala ti lango na ya ni ; andeke ti nduzu ayeke na da ti lango ti ala . Me Molenge ti Zo ayeke na mbeni ndo ti ziango li ti lo daa pepe . ”
Lo tene na mbeni zo ni , lo tene : “ Mu peko ti mbi ! ” Me zo ni akiri tënë na lo : “ Zia mbi gue mbi lu kuâ ti babâ ti mbi si . ”
Jésus atene na lo : “ Zia akuâ alu akuâ ti ala ; me ti mo , mo gue mo fa na azo tënë ti kodro-gbia ti Nzapa . ”
Mbeni akiri atene na lo : “ Fade mbi yeke mu peko ti mo , me mo zia mbi gue mbi bara asewa ti mbi si . ”
Me Jésus atene na lo : “ Zo so agbu masini ti fango na yaka si lo baa ndo na peko , lo lingbi ti ga zo ti Kodro-gbia ti Nzapa pepe . ”
Lo tene na ala : “ Kobe ti yaka ni ayeke mingi , me azo ti kua ni ayeke mingi pepe . Ayeke nzoni ala hunda na wa ti yaka ni ti tokua azo ti kua ti fâ ale ti kobe ti yaka ti lo .
Ala gue ! Mbi yeke tokua ala tongana amolenge ti taba na popo ti ambo ti ngonda .
Ala mu bozo ti nginza , bozo ti lege na poro pepe ; ala bara nga azo na lege pepe .
Da so kue ala li na ya ni , ala tene kozoni na azo ni , atene : ‘ Siriri aga na ya ti da so ! ’
Tongana mbeni zo ti siriri ayeke na ya ni , fade siriri ti ala aduti na ndö ti lo ; tongaso pepe , fade siriri ni akiri na ala .
Ayeke nzoni ala duti na ya ti da ni , ala te kobe , ala nyon ye so fade azo ni ayeke mu na ala , ngbanga ti so zo ti kua alingbi na futa ti lo . Ala tambula na yanga ti da oko oko pepe .
Gbata so kue ala yeke li na ya ni si azo ni ayamba ala , ayeke nzoni ala te kobe so azo ni ayeke mu na ala .
Ala kai kobela ti azo ti gbata ni si ala tene na azo ni : ‘ Kodro-gbia ti Nzapa aga nduru na ala awe ! ’
Me gbata so kue ala yeke li na ya ni si azo ni ayamba ala pepe , ayeke nzoni ala sigigi ague na ndo so azo ti kodro ni ayeke bongbi daa si ala tene :
Mbi tene na ala : na lango ti fango ngbanga , fade ngbanga so a yeke fâ na ndö ti gbata ni ayeke duti ngangu ahon ti Sodome . ”
“ Mawa na mo , gbata ti Korazen ! Mawa na mo , gbata ti Betsaida ! Tongana aye ti kpene so asi na ndo ti ala so asi ando na sese ti Tir na ti Sidon , ka azo ni ayu bongo ti mua , ala duti na ya ti mburu ti wâ aninga awe ti fa atene , ala zia ngbene lege ti sarango ye ti ala awe !
Ndani laa , na lango ti fango ngbanga , fade a yeke fâ ngbanga ngangu na li ti ala ahon ti Tir na ti Sidon .
Ti mo , gbata ti Kapernaum , mo baa ti mo , mo tene , fade mo yeke gue ngbii ti kpo le ti nduzu ? Fade mo yeke kiri ngbii ti si na ndo ti akuâ ! ”
Jésus akiri atene na adisiple ti lo : “ Zo so ama tënë ti ala , andaa lo ma tënë ti mbi ; zo so ake ala , andaa lo ke mbi ; zo so ake mbi , andaa lo ke lo so atokua mbi . ”
Jésus atene na ala : “ Mbi baa Satan alondo na yayu ati tongana wâ ti bekpa .
Ala ma ! Mbi mu na ala ngangu ti do angbo na akparakongo na gere ti ala ; mbi mu nga na ala ngangu ti hon ndö ti wato . Mbeni ye ti sarango sioni na ala ayeke daa pepe .
Ayeke nzoni tere ti ala anzere ndali ti so asioni yingo ama yanga ti ala pepe ; me tere ti ala anzere , ngbanga ti so a su iri ti ala awe na ya ti mbeti na yayu . ”
Gi na ndembe ni so , be ti Jésus asi na ngia ti Yingo-Vuru si lo tene : “ Mbi gonda mo Babâ , mo so mo yeke Kota Gbia ti yayu na ti sese , ndali ti so mo honde aye so na azo ti ndara nga na azo ti hingango ye si mo sigigi na nda ni na akete molenge . Biani Babâ , ye ni ayeke tongaso , ngbanga ti so mo yeda .
“ Babâ ti mbi azia ye kue na maboko ti mbi . Zo oko ahinga Molenge ni pepe , gi Babâ oko ; zo oko ahinga Babâ ni pepe , gi Molenge ni oko nga na azo so Molenge ni aye ti fa Babâ ni na ala titene ala hinga lo . ”
Na pekoni , Jésus abaa ndo na mbage ti adisiple ti lo si lo tene tënë gi na ala , lo tene : “ Ti ala nzoni , ala so ayeke baa ye so ala yeke baa ni so !
Mbeni wafango-ndia aye ti sara si Jésus ati na ya ti gbanda ti lo si lo hunda lo : “ Wafango-ye , nyen laa mbi lingbi ti sara ti wara fini so angba lakue lakue ? ”
Jésus atene na lo : “ Tënë ti nyen laa a su na ya ti mbeti ti Ndia ? Ti mo , nda ti tënë so mo diko so atene nyen ? ”
Zo ni akiri tënë na lo : “ Alingbi mo ye Kota Gbia Nzapa ti mo na be ti mo kue , na yingo ti mo kue , na ngangu ti mo kue , na tënë ti be ti mo kue . Mo ye nga mba ti mo zo tongana ti so mo ye tere ti mo wani . ”
Jésus atene na lo : “ Mo kiri tënë na legeni . Sara ye ni tongaso si fade mo ngba na fini . ”
So Jésus na adisiple ti lo ayeke hon na lege , ala li na ya ti mbeni kete kodro si mbeni wali so iri ti lo Marthe ayamba lo na ya ti da ti lo .
Taa nzoni ye ayeke gi oko . Marie laa asoro ti lo taa nzoni ye ni : fade mbeni zo ti zi ni na maboko ti lo ayeke daa pepe . ”
Mbeni lâ , Jésus ayeke sambela na mbeni ndo . So lo hunzi ti sambela awe , mbeni disiple ti lo oko atene na lo : “ Kota Gbia , fa na e lege ti sambela tongana ti so Jean afa na adisiple ti lo . ”
Lo tene na ala : “ Tongana ala yeke sambela , ala tene : Babâ , ayeke nzoni azo ane iri ti mo so ayeke nde si ayeke nzoni kue ; ga mo le-gbia na ndö ti azo .
mbi tene na ala : mba ti lo ni ayeke londo si lo yeke mu na lo ye so lo ye ! Lo yeke londo pepe , ngbanga ti so ayeke mba ti lo , me lo yeke londo , ngbanga ti so mba ti lo ni angba ti so li ti lo .
Ndani laa , mbi tene na ala : ala hunda ye si fade a yeke mu na ala ; ala gi ye si fade ala yeke wara ; ala pika yanga ti da si fade a yeke zi na ala .
Babâ wa na popo ti ala , tongana molenge ti lo ahunda na lo susu , lo yeke mu na lo ngbo ?
Wala tongana lo hunda na lo para-kondo , lo yeke mu na lo kparakongo ?
Ala so ayeke azo ti sioni , ala hinga ti mu anzoni ye na amolenge ti ala . Tongaso , Babâ so ayeke na yayu , alingbi ti mu ande Yingo-Vuru na azo so ahunda ni na lo pepe ? ”
Jésus atumba mbeni sioni yingo so ayeke na ya ti mbeni buburu . So sioni yingo ni asigigi awe , buburu ni ato nda ti tene tënë si li ti gba ti azo akpe kue .
Me ambeni atene : “ Na ngangu ti Beelzebul , makonzi ti asioni yingo laa lo yeke tumba asioni yingo so ! ”
Ti ambeni zo ni , ala ye sara si lo ti na ya ti gbanda ti ala . Nilaa ala hunda na lo titene lo sara mbeni ye ti kpene ti fa atene , lo londo na Nzapa .
Me lo hinga tënë ti be ti ala si lo tene na ala : “ Kodro so kue azo ni akangbi si ala yeke tiri na popo ti ala , fade kodro ni ayeke buba ; ada ti ya ni kue ayeke kungbi oko oko kue si ayeke tuku na ndö ti tere .
Tongana Satan atiri na lo wani , fade komandema ti lo ayeke ngba tongana nyen ? Mbi tene tongaso , ngbanga ti so ala tene , mbi yeke tumba asioni yingo na ngangu ti Beelzebul .
Tongana mbi yeke tumba asioni yingo na ngangu ti Beelzebul , azo ti ala ayeke tumba ti ala asioni yingo ni na ngangu ti zo wa ? Gi azo ti ala laa ayeke fa ande na gigi so ala yeke sara ye na legeni pepe !
Me tongana mbi yeke tumba asioni yingo ni na ngangu ti Nzapa , andaa kodro-gbia ti Nzapa asi na ala awe .
“ Tongana ngangu koli ayeke na aye ti bira ti lo si lo yeke bata da ti lo , aye ti lo ayeke duti na siriri .
Me tongana mbeni zo so ngangu ti lo ahon ti koli so aga si akinda lo , amu aye ti bira ti lo so kue lo zia be ti lo daa , fade lo yeke kangbi aye ti lo ni na azo .
“ Zo so ayeke na mbage ti mbi pepe , andaa lo yeke wato ti mbi ; zo so ayeke bongbi ye legeoko na mbi pepe , andaa lo yeke kangbi ya ti aye ni kirikiri . ”
“ Tongana sioni yingo asigigi na ya ti zo awe , yingo ni ayeke fono na ndo so ngu ayeke daa pepe ti gi mbeni ndo ti wu tere ti lo daa . So lo wara ndo ni pepe , lo tene : ‘ Mbi yeke kiri na ya ti da ti mbi so mbi londo daa si mbi sigigi so . ’
So lo kiri lo si , lo wara da ni , andaa a balee ya ni , a leke ni kue nzoni awe .
Tongaso , lo gue lo mu ambeni yingo mbarambara so ayeke sioni ahon lo ; lo na ala aga ali na ya ti da ni si ala duti daa . Na pekoni , dutingo ti zo ni akiri aga sioni ahon ti kozoni . ”
So Jésus angba ti tene tënë so , mbeni wali na popo ti gba ti azo adekongo , atene : “ Ti lo nzoni , wali so amu lani ngo ti mo si amu me na mo ti nyon ni so ! ”
Me Jésus atene na lo : “ Ti ala nzoni , azo so ama tënë ti Nzapa si ala sara ye alingbi na ni ! ”
So azo ayeke bongbi gbani gbani na tere ti Jésus , lo to nda ti tene tënë na ala , lo tene : “ Azo ti fadeso ayeke azo ti sioni ; ala yeke hunda ti baa mbeni ye ti kpene , me fade ala yeke baa mbeni ye ti kpene oko pepe , gi ye ti kpene so asi ando na Jonas so alingbi awe .
Legeoko tongana ti so Jonas ayeke ando mbeni ye ti kpene ndali ti azo ti Ninive , fade Molenge ti Zo ayeke duti mbeni ye ti kpene ndali ti azo ti fadeso .
Na lango ti fango ngbanga , fade gbia-wali ti kodro so ayeke na Mbongo ayeke londo ti luti na le ti azo ti fadeso ti fâ ngbanga na li ti ala , ngbanga ti so lo londo ando na nda ti sese yongoro si lo ga ti ma atënë ti ndara so Salomon ayeke tene . Mbeni zo ayeke ge so ayeke kota ahon Salomon !
Na lango ti fango ngbanga , fade azo ti Ninive ayeke londo ti luti na le ti azo ti fadeso ti fâ ngbanga na li ti ala , ngbanga ti so azo ti Ninive akiri na lege ti Nzapa . Na ndembe so azo ti Ninive ama tënë so Jonas afa , ala zia ngbene lege ti sarango ye ti ala . Mbeni zo ayeke ge so ayeke kota ahon Jonas ! ”
“ Zo ayeke zia wâ na ya ti lamba ti honde ni wala ti zia ni na gbe ti ta pepe . Me lo yeke zia ni na ndö ti mbeni ye na nduzu titene azo so ali abaa ndo na ni .
Le ti mo ayeke tongana lamba ti tere ti mo . Tongana le ti mo ayeke nzoni , tere ti mo kue ayeke na ya ti vurungo ndo . Me tongana le ti mo abuba , tere ti mo kue ayeke na ya ti vukongo ndo .
Mo sara hange si vurungo ndo so ayeke na ya ti mo akiri avuko pepe !
Tongana tere ti mo kue ayeke na ya ti vurungo ndo si mbeni vukongo ndo oko ayeke daa pepe , fade tere ti mo ni kue ayeke na ya ti vurungo ndo , tongana ti so wâ ti lamba ayeke za na tere ti mo . ”
So Jésus ayeke tene tënë , mbeni farizien atisa lo ti te kobe na da ti lo . Lo li si lo duti ti te kobe ni .
So farizien ni abaa Jésus ayeke te kobe , me lo sukula maboko ti lo kozoni pepe , li ti lo akpe .
Tongaso Kota Gbia atene na lo : “ Ala afarizien , ala yeke sukula tere ti kopo na ti sembe , me nzara ti nzi na ti aye ti sioni asi singo na be ti ala .
Ala so li ti ala ayeke daa pepe so ! Nzapa so aleke tere , lo nga laa lo leke ye so ayeke na ya ni pepe ?
Ala mu na azo ti mawa ye so ayeke na ya ti akopo na asembe ti ala . Tongaso si aye kue ayeke ga ande nzoni ndali ti ala .
“ Mawa na ala , afarizien ! Ala yeke mu na Nzapa dime ti akugbe ti kasa ti yaka ti ala , ataa akete kete ye ti yaka ti ala . Me ala girisa taa ye so Nzapa aye : dutingo mbirimbiri na azo nga na yengo Nzapa . Baa , ye so ala lingbi fade ti sara laa , me ala girisa nga tanga ni pepe .
“ Mawa na ala , afarizien ! Ala ye ti duti gi na ndö ti akozo ngende na ya ti ada ti sambelango Nzapa , ala ye nga titene azo abara ala na ndo so azo abongbi daa .
Mawa na ala , ngbanga ti so ala yeke tongana adu ti kuâ so azo abaa ni pepe , ala hinga pepe si ala yeke tambula na ndö ni ! ”
Mbeni oko ti awafango-ndia atene na lo : “ Wafango-ye , tënë so mo yeke tene so , mo yeke zonga nga e laa ! ”
Jésus akiri tënë na lo : “ Mawa na ala nga , ala awafango-ndia , ngbanga ti so ala yeke zia kungba na li ti azo ! Kungba ni ane ahon ngangu ti azo ni , me ala awafango-ndia ni , ala yeke ndu kungba ni na li ti maboko ti ala oko pepe !
Mawa na ala , ala so ayeke leke adu ti kuâ ti awayanga-Nzapa pendere ! Andaa akotara ti ala wani laa afâ ando awayanga-Nzapa ni !
Ndani laa , Nzapa atene na lege ti ndara ti lo , lo tene : ‘ Fade mbi yeke tokua na ala awayanga-Nzapa na awatokua . Ala yeke fâ ambeni na popo ti ala si ala yeke sara ngangu na ambeni . ’
“ Mawa na ala , awafango-ndia ! Ala mu kerere so a yeke zi na yanga ti hingango ndo ; me ala wani , ala li na ndo ti hingango ndo ni pepe . Azo so aye ti li , ala kanga lege ni na ala . ”
So Jésus alondo na ya ti da ni asigigi , awafango-ndia na afarizien ato nda ti gi tënë mingi na lo . Ala hunda lo na atënë na ndö ti aye mingi ,
Na ndembe ni so , azo abongbi gbani gbani , ala yeke pete tere na popo ti ala si Jésus ato nda ti tene tënë na adisiple ti lo , lo tene : “ Ala sara hange na mama ti mapa ti afarizien , so ti tene azo so tënë ti yanga ti ala ayeke nde na sarango ye ti ala so .
Ye so kue angba na hondengo ni , fade nda ni ayeke sigigi ; ye so kue angba na gbe mingo , fade azo ayeke hinga tënë ni .
Ndani laa , tënë so kue ala tene na ya ti vukongo ndo , fade a yeke ma ni na kota lâ ; tënë so ala tene na ya ti mê ti zo na ya ti kubu kâ , fade a yeke dekongo na ni na ndö ti da . ”
“ A-ita , mbi tene na ala : azo so ayeke fâ tere ti zo si na pekoni , ala lingbi ti sara mbeni ye pepe so , ala sara mbeto ti ala pepe !
Me mbi ye ti fa na ala lo so ala lingbi ti kpe mbeto ti lo . Ayeke nzoni ala kpe mbeto ti Nzapa so , tongana lo fâ zo awe , lo yeke na ngangu ti bi zo ni na ndo so wâ ayeke gbi daa lakue . Biani , mbi tene na ala : lo laa ala lingbi ti kpe mbeto ti lo .
Azo ayeke ka akete ndeke oku ndali ti akete le ti nginza use pepe ? Me Nzapa agirisa mbeni kete ndeke so oko pepe .
Ataa kua ti li ti ala , azo ti mbi , Nzapa adiko ni kue awe . Ala sara mbeto ti zo oko pepe ! Ala hon andeke so mingi ! ”
“ Mbi tene na ala : zo so kue atene na le ti azo atene , ni yeke zo ti mbi , fade Molenge ti Zo nga ayeke tene na le ti a-ange ti Nzapa atene , lo yeke zo ti ni .
Me zo so abere tënë ti mbi na le ti azo , fade mbi nga , mbi yeke bere tënë ti lo na le ti a-ange ti Nzapa .
Zo so kue atene sioni tënë na tere ti Molenge ti Zo , fade Nzapa ayeke zi tënë na li ti lo ; me zo so azonga Yingo-Vuru , fade Nzapa ayeke zi tënë na li ti lo pepe .
Tongana a mu ala ti gue na ala na ngbanga na ya ti ada ti sambelango Nzapa , wala na gbe ti azo ti fango ngbanga , wala na gbe ti akota zo ti kodro , ala gi be ti ala pepe , atene : ‘ Tënë ti nyen laa e yeke kiri ande na ni ti zi tënë na li ti e ? ’
Na pekoni , Jésus atene na ala : “ Ala sara hange ! Ala sara si kota nzara ti warango aye asara ala pepe , ngbanga ti so tongana zo ayeke na aye mingi , aye ti lo ni laa alingbi ti bata fini ti lo pepe . ”
Tongaso , fade mbi yeke tene na mbi wani , mbi tene : Baa , mo yeke na aye mingi so alingbi na mo ndali ti ngu mingi ; mo wu tere ti mo , mo te , mo nyon , mo sara ngia ! ’
Me Nzapa atene na lo : ‘ Mo buba zo ! Gi na bi so mo yeke kui . Me aye so mo bongbi ni kue so , zo wa laa ayeke wara ni , zo wa ? ’ ”
Na pekoni , Jésus atene na adisiple ti lo : “ Ndani laa , mbi tene na ala : Ala gi be ti ala pepe ndali ti fini ti ala wala ndali ti tere ti ala , atene : ‘ Fade e yeke te nyen ? Fade e yeke wara bongo na ndo wa ti yu ? ’
Biani , fini ti zo ayeke kota ahon kobe si tere ti zo ayeke kota ahon bongo .
Ala baa akpakpo : ala yeke lu kobe pepe , ala yeke ko nga ale ti kobe pepe , ala yeke na da ti batango ye daa wala gogoro pepe , me Nzapa ayeke mu kobe na ala ! Ala azo , ala hon andeke so mingi !
Zo wa na popo ti ala si na lege ti gingo be ti lo , alingbi ti zia mbeni lango oko na ndö ti alango ti fini ti lo ?
So akete kete ye ahon ndö ti ala so , ngbanga ti nyen si ala yeke gi be ti ala ndali ti tanga ti aye ?
Ala baa akongo ti ngonda : akongo ni ayeke sara kua pepe , ala yeke fu nga bongo pepe . Me mbi tene na ala : ataa Salomon so ayeke ando na amosoro mingi , pendere ti abongo so lo yu alingbi na pendere ti akongo ni oko pepe .
Apere so ayeke na ngonda laso si kekereke azo ayeke tuku ni na le ti wâ , Nzapa ayeke leke ni pendere . Ala azo ti kete mabe , fade Nzapa ayeke sara na ala ahon ti so lo sara na apere so pepe ?
Ala nga , ala gi be ti ala pepe ndali ti ye ti tengo ni wala ye ti nyongo ni , ala zia be ti ala na nduzu pepe .
Biani , azo ti dunia so ahinga Nzapa pepe laa ayeke gi aye so lakue . Me ti ala , Babâ ti ala ahinga atene , ayeke nzoni ala wara aye ni so ndali ti fini ti ala .
Ala gi Kodro-gbia ti Nzapa kozoni si fade a yeke mu na ala aye so kue na ndö ni . ”
“ Ala azo so ayeke tongana bongbi ti akete taba , ala sara mbeto pepe , ngbanga ti so a nzere na Babâ ti ala ti mu Kodro-gbia ni na ala !
Ala ka aye so ala yeke na ni , ala mu nginza ni na azo ti mawa . Ala gi ti wara abozo ti nginza so ayeke buba pepe ; ala bata mosoro ti ala na yayu ! Kâ , mosoro ni ayeke hunzi pepe : zo ti nzi alingbi ti si nduru na ni pepe , akangi alingbi nga ti te ni pepe .
Ti ala nzoni , ala azo ti kua so makonzi ti ala ayeke kiri si lo yeke wara ala na lango pepe ! Mbi tene na ala taa-tënë : fade makonzi ti ala ni ayeke yu bongo ti kua , lo yeke mu ndo na ala ti duti na tere ti meza si lo wani , lo yeke mu kobe na ala .
Ti ala nzoni , tongana lo ga na be ti bi , wala na peko ti be ti bi si lo wara ala so ala yeke ku ti yamba lo !
“ Ala hinga so , tongana wa ti da ahinga ngbonga so zo ti nzi ayeke ga na ni , ka lo zia zo ti nzi ni ti kungbi yanga ti da ti lo ti li na ya ni pepe .
Ala nga , ala leke tere ti ala ti ku , ngbanga ti so Molenge ti Zo ayeke ga ande na ngbonga so ala yeke ku lo na ni pepe . ”
Pierre ahunda lo , atene : “ Kota Gbia , toli so mo tene so ayeke gi ndali ti e wala ndali ti azo kue ? ”
Kota Gbia atene na lo : “ Ndombe so ayeke sara ye na legeni si lo yeke nga zo ti hingango ndo ayeke zo wa ? Lo yeke zo so makonzi ti lo azia lo na ndö ti azo ti kua ti lo titene lo mu na ala kobe tongana ngbonga ni alingbi .
Ti zo ti kua ni so nzoni , tongana makonzi ti lo akiri si awara lo na yanga ti kua ni !
Mbi tene na ala taa-tënë : fade makonzi ti lo ayeke zia lo ti baa ndo na ndö ti aye ti lo kue .
Me tongana zo ti kua ni atene na be ti lo , atene : ‘ Makonzi ti mbi ayeke ga ande hio pepe ’ si lo to nda ti pika akoli na awali so ayeke sara kua kâ , lo yeke te , lo yeke nyon si lo ga ngbaa ti samba ,
Zo ti kua so ahinga ye so makonzi ti lo aye , me lo leke ye oko pepe , wala lo sara ye alingbi na yanga ti makonzi ti lo ni pepe , fade a yeke pika lo mingi .
Me zo ti kua so ahinga pepe ye so makonzi ti lo aye si lo sara ye so alingbi na pika , fade a yeke pika lo gi kete . Zo so a mu na lo ye mingi , fade a yeke kiri ti hunda ye na lo mingi ; zo so a mu na lo ye mingi ti bata , fade a yeke hunda na lo ye mingi . ”
“ Mbi ga ti bi wâ na ndö ti sese ; ye so mbi ye ayeke titene wâ ni aza fadeso !
Mbi yeke ku ti wara mbeni bateme ; be ti mbi ayeke ngba na nduzu ngbii asi na ngoi so mbi yeke wara ni !
Jésus akiri atene na gba ti azo so , atene : “ Tongana ala baa mbinda alondo na mbage ti Do ti ga , ala tene : ‘ Fade ngu ayeke pika ’ si biani ngu ni ayeke pika .
Tongana ala baa pupu alondo na mbage ti Mbongo si ayeke ya , ala tene : ‘ Ndo-wâ ayeke ga ’ si biani ndo-wâ ni ayeke ga . ”
Ala so tënë ti yanga ti ala ayeke nde na sarango ye ti ala so , tongana ala baa sese na le ti nduzu , ala hinga atene ngu ayeke pika wala lâ ayeke su nzoni . Me tongana nyen laa ala hinga nda ti ngoi so e yeke daa fadeso pepe ?
Tongana mo na wato ti mo ayeke gue na gbe ti ngbanga , mo sara kue ti leke tënë na lo na lege . Tongaso pepe , lo yeke gboto mo ti gue na mo na gbe ti wafango-ngbanga , wafango-ngbanga ni ayeke zia mo na maboko ti aturugu si aturugu ni ayeke bi mo na da ti kanga .
Jésus akiri tënë na ala , atene : “ Ala baa ti ala atene , azo ti Galile so ayeke azo ti siokpari ahon tanga ti azo ti Galile si Pilate afâ ala so ?
Na pekoni , Jésus atene mbeni toli , lo tene : “ Mbeni zo alu ando keke ti fige na yaka ti lo . Mbeni lâ , lo ga ti gi ale ni , me lo wara ni pepe .
Me zo ti kua ni akiri tënë na lo , atene : ‘ Kota zo , zia angba , e baa na ya ti ngu so si . Fade mbi yeke zi du na tere ni kue , mbi yeke zia puru ti nyama na tere ni .
Makonzi ti da ti sambelango Nzapa ni asara ngonzo , ngbanga ti so Jésus akai kobela na lango ti wungo tere . Tongaso lo tene na gba ti azo so , lo tene : “ Alango ti sarango na kua ayeke omene . Tongaso ala ga na ya ti alango ni so si a kai akobela ti ala , me na lango ti wungo tere pepe ! ”
Kota Gbia akiri tënë na lo , atene : “ Ala so tënë ti yanga ti ala ayeke nde na sarango ye ti ala so ! Na lango ti wungo tere , ala oko oko ayeke zi bagara ti ala wala lele ti ala na ndo so a kanga lo daa ti gue na lo titene lo nyon ngu pepe ? ”
Wali so ayeke hale ti Abraham si Satan akanga lo asara ngu baleoko na miombe . Mbi lingbi ti zi lo na ya ti kamba so lo yeke daa so na lango ti wungo tere pepe ?
Jésus atene : “ Kodro-gbia ti Nzapa ayeke tongana nyen ? Nyen laa mbi lingbi ti haka na ni ?
Kodro ni ayeke tongana le ti keke ti mutarde so mbeni zo amu si alu na yaka ti lo . Le ti mutarde ni asigigi , akono si aga kota keke ; andeke ti nduzu asara da ti ala na ya ti amaboko ni . ”
Jésus akiri atene : “ Nyen laa mbi yeke mu ti haka na Kodro-gbia ti Nzapa ?
Kodro ni ayeke tongana mama ti mapa so mbeni wali amu , lo bongbi na gba ti farini , lo pika ya ni si mapa ni kue asuku nzoni . ”
Na mbeni lango ti wungo tere , Jésus ali na ya ti da ti mbeni makonzi ti afarizien ti te kobe . Le ti azo kue ayeke baa gi lo .
Jésus atene mbeni toli na azo so a tisa ala ti te kobe . Lo tene toli ni , ngbanga ti so lo baa ala yeke gi akozo ngende ti duti daa ; lo tene na ala :
Na pekoni , Jésus atene na zo so atisa lo so , atene : “ Tongana mo leke kobe ti kota lâ , wala ti lakui , mo tisa pepe azo so mo na ala aye tere , wala a-ita ti mo , wala asongo ti mo , wala azo ti mosoro so mo na ala aduti ndo oko . Tongana mo tisa ala , fade ala nga ayeke tisa mo si mo yeke wara ye ti pekoni .
Me tongana mo sara matanga , ayeke nzoni mo tisa azo ti mawa , na ala so mbage ti tere ti ala abuba , na ala so gere ti ala aba bango na awaziba .
Fade mo yeke duti na ngia , ngbanga ti so ala yeke na ye ti kiri na ni na mo pepe . Me Nzapa ayeke kiri ni ande na mo na ngoi so azo ti mbirimbiri ayeke zingo na kuâ . ”
Na mango tënë so , mbeni zo so aga na matanga ni atene na Jésus : “ Ti lo nzoni , zo so ayeke te ande kobe na Kodro-gbia ti Nzapa ! ”
Jésus akiri tënë na lo : “ Mbeni zo asara mbeni kota matanga si lo tisa azo mingi mingi .
So ngbonga ti tengo kobe ni alingbi awe , lo tokua zo ti kua ti lo ti tene na azo so lo tisa ala so , atene : ‘ Ala ga fadeso ! A leke ye ni kue awe ! ’
Me ala oko oko kue ato nda ti gbu gere ti lo atene , lege titene ala gue ayeke daa pepe . Kozo zo ni atene : ‘ Mbi vo mbeni yaka , mbi yeke gue ti baa ni . Mbi gbu gere ti mo , lege ti mbi ti gue na matanga ni ayeke daa pepe . ’
Mbeni atene ti lo : ‘ Mbi vo abagara baleoko , mbi yeke gue ti tara ala . Mbi gbu gere ti mo , lege ti mbi ti gue na matanga ni ayeke daa pepe . ’
Mbeni atene ti lo : ‘ Mbi mu wali gi fafadeso , mbi lingbi ti gue pepe . ’
Zo ti kua ni akiri si lo fa peko ti tënë ni na makonzi ti lo . Tongaso , ngonzo agbu makonzi ti da ni si lo tene na zo ti kua ti lo ni , lo tene : ‘ Gue fafadeso na ndo so azo abongbi daa , na ndö ti abalabala ti gbata ni , mo iri azo ti mawa , azo so mbage ti tere ti ala abuba , awaziba na ala so gere ti ala aba bango , mo ga na ala na ndo so . ’
Na pekoni , zo ti kua ni akiri aga si lo tene na lo : ‘ Kota zo , ye so mo mu yanga daa na e ti sarango ni so , e sara ni awe , me ambeni ndo angba senge . ’
Tongaso makonzi ni atene na zo ti kua ni : ‘ Gue na ndö ti alege nga na tere ti agbagba , mo mu azo na ngangu mo ga na ala , tongaso si ya ti da ti mbi asi singo . ’
“ Ingo ayeke nzoni ye ; me tongana nzerengo ti ingo ahon awe , fade zo ayeke sara tongana nyen ti kiri na ni daa ?
Azo ti rongo nginza ti lapo na azo ti siokpari aga nduru na tere ti Jésus ti ma lo .
Afarizien na awafango-ndia ayeke kasa lo , atene : “ Koli so ayeke yamba azo ti siokpari si lo na ala ayeke te kobe ! ”
Tongana lo wara lo awe , ngia asi be ti lo , lo yo lo na ndö ti go ti lo
Mbi tene na ala : ngia ayeke tongaso na yayu ndali ti zo ti siokpari oko so azia ngbene lege ti sarango ye ti lo ; ngia so ahon ngia ndali ti azo ti mbirimbiri balegumbaya na gumbaya so nzara ti zia ngbene lege ti sarango ye ti ala ayeke sara ala pepe . ”
Ngambe ni atene na babâ ti lo : ‘ Babâ , mu na mbi fadeso aye so ayeke ga ande ti mbi . ’ Tongaso babâ ni akangbi ya ti aye ti lo na ala use kue .
Lango kete na pekoni , ngambe ni aka aye ti lo kue si lo mu lege , lo gue na mbeni kodro yongoro . Kâ , lo buba aye ti lo kue na sarango aye ti kirikiri .
Tongaso lo to nda ti gbu li ti lo si lo tene na be ti lo , lo tene : ‘ Kobe ti tengo ni asi singo na azo ti kua ti babâ ti mbi si mbi yeke kui nzara ge so !
Fade mbi yeke londo ti kiri na babâ ti mbi si mbi tene na lo : Babâ , mbi sara siokpari so ake Nzapa si ake nga mo .
Lo mu lege ti kiri na ndo ti babâ ti lo . “ So lo de yongoro na lege , babâ ti lo abaa lo , mawa agbu be ti lo , lo kpe , lo gbu lo na kate ti lo si lo su ngbangba ti lo .
Kota zo ni agonda ndombe ti nzi so , ngbanga ti so lo sara ye ti lo na kode . Taa-tënë , azo ti dunia so ayeke sara ye na kode na amba ti ala , ahon azo ti Nzapa so ayeke na ya ti lumiere . ”
Jésus akiri atene : “ Ti mbi , mbi tene na ala : nginza ayeke handa azo titene ala sara aye ti kirikiri . Ti ala , ayeke nzoni ala mu nginza ti gi ti wara na a-ita ; tongana nginza ni ayeke mbeni pepe , fade a-ita ni ayeke yamba ala na ya ti ada so ayeke ngba kpu na kpu .
Zo so ayeke sara ye na legeni na akete ye , fade lo yeke sara ye na legeni na akota ye . Me zo so ayeke sara ye kirikiri na akete ye , fade lo yeke sara nga ye kirikiri na akota ye .
“ Zo ti kua alingbi ti sara kua na amakonzi use pepe , ngbanga ti so fade lo yeke ke mbeni oko si lo yeke ye mbeni ; lo yeke ma yanga ti mbeni oko si lo yeke baa mbeni na le ti lo tongana senge zo . Ala lingbi ti sara kua na Nzapa nga na nginza legeoko pepe . ”
Afarizien so aye nginza mingi so , ama tënë so kue si ala yeke he Jésus na ngia .
Lo tene na ala : “ Ala yeke fa na le ti azo atene , ala yeke azo ti mbirimbiri , me Nzapa ahinga be ti ala kue . Ye so ayeke kota ye na le ti azo , ayeke sioni mingi na le ti Nzapa .
“ Ndia ti Moïse na ambeti ti awayanga-Nzapa afa lege na azo ngbii asi na ngoi ti Jean-Baptiste . Ti londo na ngoi ti Jean-Baptiste , azo ayeke fa Nzoni Tënë ti Kodro-gbia ti Nzapa si zo oko oko ayeke sara ngangu ti li na ya ti Kodro ni .
Yayu na sese alingbi ti hon , me titene mbeni kete gere ti tënë ti Ndia oko ati , ayeke ye ti ngangu mingi .
“ Koli so atumba wali ti lo si lo mu mbeni nde , andaa lo gi wali ti mbeni zo awe ; koli so amu wali so koli ti lo atumba lo , andaa lo nga , lo gi wali ti mbeni zo awe . ”
Lo dekongo , lo tene : ‘ Babâ Abraham , baa mawa ti mbi ! Tokua Lazare , lo yoro li ti maboko ti lo na ya ti ngu si lo zia na menga ti mbi , ngbanga ti so mbi yeke baa pasi mingi na le ti wâ . ’
Jésus atene na adisiple ti lo : “ Aye so ayeke gboto azo ti sara siokpari ayeke duti daa lakue . Me mawa na zo so ahanda amba ti lo ti sara siokpari ni !
Tongana a kanga fade kota têne na go ti lo , a bi lo na ya ti kota ngu-ingo , ka ayeke nzoni ahon titene lo sara si mbeni oko ti akete molenge so ati na ya ti siokpari .
Ala sara hange ! “ Tongana ita ti mo asara sioni na mo , ayeke nzoni mo fa sioni ti lo na lo . Tongana lo zia lege ti sarango sioni ni , mo zi tënë ni na li ti lo .
Tongana lo sara sioni na mo lege mbarambara na ya ti lango oko si lege mbarambara nga lo kiri na mbage ti mo , lo tene : ‘ Mbi ye ti zia lege ti sioni so mbi sara ’ , ayeke nzoni mo zi tënë ni na li ti lo . ”
Kota Gbia atene na ala : “ Tongana konongo ti mabe ti ala alingbi na konongo ti le ti keke ti mutarde , fade ala lingbi ti tene na keke ti sikomor so , atene : ‘ Gboto tere ti mo na agunda ti mo kue , mo gue mo lu tere ti mo na ya ti kota ngu-ingo ’ , fade keke ni ayeke ma yanga ti ala . ”
Ala nga , tongana ala sara ye so kue a mu yanga daa na ala awe , ayeke nzoni ala tene : ‘ E yeke gi asenge senge zo ti kua ; e sara gi ye so e lingbi fade ti sarango ni . ’ ”
So Jésus amu lege si lo yeke gue na Jérusalem , lo hon na ya ti sese ti Samarii na ti Galile .
Na ndembe so lo yeke li na ya ti mbeni kete kodro , azo ti buruma baleoko aga ti tengbi na lo . Ala luti yongoro
So lo baa ala , lo tene na ala : “ Ala gue afa tere ti ala na awayango-sandaga . ” Na lege ti guengo ni , tere ti ala aga nzoni .
Na pekoni , Jésus atene na lo : “ Londo , mo gue , mabe ti mo asoo mo awe . ”
Afarizien ahunda Jésus , atene : “ Kodro-gbia ti Nzapa ayeke ga lawa ? ” Lo kiri tënë na ala , lo tene : “ Gango ti Kodro-gbia ti Nzapa ayeke ye so zo ayeke baa ni na le pepe .
Na pekoni , Jésus atene na adisiple : “ Ambeni lango ayeke ga so fade ala yeke sara nzara ti bango Molenge ti Zo gi ti lango oko , me ala yeke baa lo pepe .
Fade azo ayeke tene na ala : ‘ Lo yeke kâ ! ’ wala ‘ Lo yeke ge ! ’ Ala gue pepe , ala kpe ague kâ pepe !
Me kozoni , alingbi lo baa pasi mingi si azo ti fadeso ake lo .
Ye so ayeke si ande na lango ti gango ti Molenge ti Zo ayeke duti tongana ye so asi ando na ngoi ti Noe .
Ando azo ayeke te , ayeke nyon , akoli na awali ayeke mu tere , ngbii asi na lango so Noe ali na ya ti kota mangboko : kota ngu apika , asuku amu ndo kue si afâ ala kue .
Ye ni ayeke duti ande nga tongana ti so asi na ngoi ti Lot : ando azo ayeke te , ayeke nyon , ala yeke vo ye , ala yeke ka ye , ala yeke sara ada si ala yeke lu akobe .
Me na lango so Lot asigigi na Sodome , Nzapa atokua wâ na sufre na ndö ti ala tongana ngu so ayeke pika si afâ ala kue .
Fade ye ni ayeke duti nga tongaso na lango so Molenge ti Zo ayeke si na le ti azo .
“ Na lango ni so , zo so ayeke duti ande na li ti da si aye ti lo ayeke na ya ti da ni , fade lo yeke zu ti gue ti mu ni pepe . Zo so ayeke duti ande na yaka , fade lo yeke kiri na kodro pepe .
Ala dabe ti ala na wali ti Lot !
Jésus atene na ala mbeni toli ti fa na ala atene , ayeke nzoni ala sambela lakue , be ti ala awoko pepe .
Azo so Nzapa asoro ala si ala yeke toto na lo bi na lâ so , fade lo yeke fâ ya ti ngbanga ti ala pepe ? Fade lo yeke ku ngbii si lo mu maboko na ala ?
Jésus akiri atene toli so na azo so abaa tere ti ala tongana azo ti mbirimbiri si ala yeke baa amba ti ala tongana ambumbuse zo , lo tene :
Farizien ni aluti ti lo lutingo si lo yeke sambela na ya ti be ti lo , lo tene : ‘ Mbi mu singila na mo , Nzapa , ngbanga ti so mbi yeke tongana tanga ti azo kue pepe . Ala yeke ti ala azo ti nzi , azo ti kirikiri , azo ti gingo awali wala akoli ti azo . Mbi yeke nga tongana zo ti rongo nginza ti lapo so pepe .
Fani use na ya ti yenga oko , mbi yeke ke kobe ti sambela ; ye so kue mbi yeke wara , mbi yeke mu dime ni na mo . ’
Me zo ti rongo nginza ti lapo angba ti lo yongoro kâ ; lo mu nga le ti lo na nduzu pepe . Me lo zia maboko ti lo na ndö ti go ti lo , lo tene : ‘ Nzapa , baa mawa ti mbi , mbi so mbi yeke zo ti siokpari so . ’
Mbi tene na ala : so lo ga ti kiri na da ti lo , lo ga mbirimbiri na le ti Nzapa awe , me farizien ni pepe . Biani , zo so asara tere ti lo tongana kota zo , fade a yeke sara si lo ga kete zo ; zo so asara tere ti lo tongana kete zo , fade a yeke sara si lo ga kota zo . ”
Azo amu nga akete molenge so angba ti nyon me , aga na ala na Jésus titene lo ndu ala . So adisiple abaa tongaso , ala suku ngangu na azo ni .
Me Jésus airi akete molenge ni ti ga nduru na tere ti lo si lo tene : “ Ala zia akete molenge aga na mbi ! Ala kanga lege na ala pepe , ngbanga ti so Kodro-gbia ti Nzapa ayeke ndali ti azo so ayeke tongana amolenge so .
Mbi tene na ala taa-tënë : zo so ayamba Kodro-gbia ti Nzapa tongana molenge pepe , lo yeke li ande na ya ni oko pepe . ”
Mbeni makonzi ti azuife ahunda Jésus , atene : “ Nzoni wafango-ye , nyen laa mbi lingbi ti sara ti wara fini so angba lakue lakue ? ”
Jésus atene na lo : “ Ngbanga ti nyen si mo iri mbi zo ti nzoni ? Zo ti nzoni ayeke daa pepe , gi Nzapa oko .
Mo hinga atënë ti ndia so atene : ‘ Alingbi mo gi wali wala koli ti zo pepe ; alingbi mo fâ zo pepe ; alingbi mo nzi pepe ; alingbi mo tene mvene na le ti ngbanga pepe ; alingbi mo ne babâ ti mo na mama ti mo . ’ ”
Koli ni akiri tënë , atene : “ Mbi to nda ti sara ye so kue gi na ndembe so mbi de molenge . ”
So Jésus ama tënë so , lo tene na lo : “ Mbeni ye oko angba na mo ti sarango ni : mo ka aye ti mo kue , mo kangbi nginza ni na awayere si fade mo yeke wara mosoro na yayu . Na pekoni , mo ga , mo mu peko ti mbi . ”
Me so lo ma tënë so , vundu agbu be ti lo , ngbanga ti so lo yeke na mosoro mingi .
So Jésus abaa so lo yeke na vundu , lo tene : “ Ayeke ngangu na azo ti mosoro ti li na ya ti Kodro-gbia ti Nzapa !
Azo so ama tënë so , ala tene : “ So ye ni ayeke tongaso , zo wa laa alingbi ti soo kuâ , zo wa ? ”
Jésus akiri tënë na ala , atene : “ Ye so azo alingbi ti sara ni pepe , Nzapa alingbi ti sara ni . ”
Pierre atene : “ Baa , e zia aye ti e kue si e mu peko ti mo ! ”
Jésus atene na ala : “ Mbi tene na ala taa-tënë : zo so azia da ti lo , wali ti lo , a-ita ti lo , babâ ti lo , mama ti lo wala amolenge ti lo ndali ti Kodro-gbia ti Nzapa ,
Jésus amu adisiple baleoko na use na tere ti lo si lo tene na ala : “ Ala ma ! E yeke gue na Jérusalem . Kâ , aye so kue awayanga-Nzapa asu tënë ni na mbeti na ndö ti Molenge ti Zo , fade aye ni ayeke si alingbi na ni .
Me adisiple ama ya ti tënë so oko pepe , nda ni ahonde na ala ; ala hinga nda ti tënë so Jésus atene so pepe .
So Jésus asi nduru na Jéricho , mbeni waziba aduti na tere ti lege si lo yeke iri ye na maboko ti azo .
So lo ma go ti gba ti azo so ayeke hon , lo hunda ndo , lo tene : “ So nyen laa ? ”
Azo atene na lo : “ Jésus , zo ti Nazaret laa ayeke hon so . ”
Lo dekongo , lo tene : “ Jésus , Molenge ti David , baa mawa ti mbi ! ”
Azo so ayeke tambula na li ni asuku na lo titene lo kanga yanga ti lo ; me lo kiri lo dekongo ngangu ahon ti kozoni , lo tene : “ Molenge ti David , baa mawa ti mbi ! ”
Jésus aluti si lo mu yanga titene ala mu lo , aga na lo . So lo ga nduru awe , Jésus ahunda lo , atene :
Jésus atene na lo : “ Baa ndo ! Mabe ti mo asoo mo awe ! ”
Gi hio tongaso , le ti lo azi si lo mu peko ti Jésus , lo yeke gonda Nzapa . Azo so kue abaa ye ni ayeke gonda nga Nzapa .
So azo abaa tongaso , ala kue akasa Jésus , atene : “ Lo gue lo lango na ndo ti zo ti siokpari ! ”
Me Zachée aluti na le ti Kota Gbia si lo tene : “ Kota Gbia , baa , mbi yeke mu ndambo ti aye ti mbi kue na azo ti mawa . Tongana mbi nzi nginza ti zo na mayere , fade mbi yeke kiri ni na lo lege osio ! ”
Me amba ti lo azo ti kodro ni aye tënë ti lo pepe . Nilaa ala tokua ambeni zo na peko ti lo titene ala gue atene : ‘ E ye si koli so ale-gbia na ndö ti e pepe . ’
So lo ga gbia awe , lo kiri na kodro ti lo . Lo iri azo ti kua ti lo so lo mu nginza ti lo na ala so titene ala fa peko ti ye so ala sara na nginza ni .
Kozo zo ni aga si atene : ‘ Kota Gbia , le ti nginza so lani mo mu na mbi so , mbi wara ambeni baleoko na ndö ni . ’
Gbia ni atene na lo : ‘ So nzoni ! Mo yeke nzoni zo ti kua ! Kete ye so a mu na mo , mo sara kua na ni na legeni . Tongaso , mbi mu mo titene mo sara komandema na ndö ti agbata baleoko . ’
Use zo ni aga si atene : ‘ Kota Gbia , le ti nginza so lani mo mu na mbi so , mbi wara ambeni oku na ndö ni . ’
Gbia ni atene na lo : ‘ Mo nga , ayeke nzoni mo sara komandema na ndö ti agbata oku . ’
Mbeni aga atënë ti lo , atene : ‘ Kota Gbia , baa , le ti nginza ti mo laa ; mbi mu ni , mbi kanga na ya ti bongo si mbi bata ni .
Gbia ni atene na lo : ‘ Mo , sioni zo ti kua ! Mbi yeke luti gi na ndö ti atënë ti yanga ti mo wani ti fâ ngbanga na li ti mo . Mo hinga kue : mbi yeke koli so mbi so mingi , mbi yeke mu ye na ndo so mbi bata ye daa pepe si mbi yeke ko le ti kobe na ndo so mbi lu ye daa pepe .
Ngbanga ti nyen si mo zia nginza ti mbi na ndo-kua ti batango nginza pepe ? Tongana mo zia ni fade kâ , ka nginza ni adu mbeni na ndö ni si na kiringo ti mbi , mbi yeke mu ni kue . ’
Na pekoni , lo tene na azo so ayeke na tere ti lo , lo tene : ‘ Ala zi le ti nginza ni na maboko ti lo , ala mu na lo so ayeke na ni baleoko so . ’
Gbia ni akiri tënë , atene : ‘ Mbi tene na ala : zo so kue ayeke na ye , fade a kiri amu mbeni na ndö ni na lo ; me zo so ayeke na ye pepe , ataa kete ye so lo yeke na ni , fade a yeke zi na maboko ti lo .
Âdu ti awato ti mbi so aye titene mbi le-gbia na ndö ti ala pepe so , ala mu ala , aga na ala na ndo so si ala fâ go ti ala na le ti mbi . ’ ”
So Jésus atene tënë so awe , lo hon na li ni ti gue na Jérusalem .
So lo ga nduru na Betfaze na Betanii , na tere ti hoto ti a-olive , lo iri adisiple use si lo tene na ala :
Tongana mbeni zo ahunda ala , atene : ‘ Ala yeke zi lele so ngbanga ti nyen ? ’ , ala tene na lo : ‘ Kota Gbia aye lele ni . ’ ”
Azo so Jésus atokua ala so ague , awara ye ni tongana ti so lo tene tënë ni na ala .
Na pekoni , ala mu lo , ague na lo na Jésus . Ala bi abongo ti ala na ndö ti lo si ala sara titene Jésus ako na ndö ti lo .
Na hongo ti Jésus , azo ayeke gbara abongo ti ala na ndö ti lege .
So ala ga nduru na Jérusalem , na lege so alondo na ndö ti hoto ti a-olive ni ti zu , adisiple gbani gbani ayeke dekongo ti sepela Nzapa na ngia na be ti ala , ndali ti aye ti kpene so ala baa ni so .
Ala tene : “ Ayeke nzoni Nzapa asara tufa na ndö ti gbia so aga na iri ti Kota Gbia ! Siriri aduti na yayu kâ si a gonda Nzapa so ayeke na yayu kâ na ndö ti aye kue ! ”
Ambeni farizien so ayeke na popo ti gba ti azo ni atene na Jésus , atene : “ Wafango-ye , suku na adisiple ti mo titene ala kai ! ”
Lo kiri tënë na ala , lo tene : “ Mbi tene na ala : tongana ala kai , fade atêne ayeke dekongo ! ”
Jésus asi nduru na Jérusalem , lo baa gbata ni si lo toto ndali ni .
Lo tene : “ Âa , tongana mo nga , mo hinga fade ye so alingbi ti mu na mo siriri ! Me mawa ni ayeke so ye ni angba na hondengo ni si le ti mo abaa ni pepe !
Lakue Jésus ayeke fa ye na ya ti da ti Nzapa . Akota wayango-sandaga , awafango-ndia na akota zo ti kodro ni kue ayeke gi lege ti fâ lo .
Mbeni lâ , Jésus ayeke fa ye na azo na ya ti kota da ti Nzapa ; lo yeke fa nga Nzoni Tënë na ala . Akota wayango-sandaga , awafango-ndia na akangba aga .
Ala hunda lo , atene : “ Tene na e , na iri ti zo wa laa mo yeke sara aye so ? Zo wa laa amu lege na mo ti sara ni , zo wa ? ”
Lo kiri tënë na ala , lo tene : “ Mbi nga , mbi yeke hunda ala na mbeni tënë :
Azo ni agbu li ti ala si ala tene na popo ti ala : “ Tongana e tene : ‘ Nzapa laa atokua Jean ’ , fade lo hunda e , lo tene : ‘ Ngbanga ti nyen si ala yeda na tënë ti lo pepe ? ’
Tongana e tene : ‘ Azo laa atokua lo ’ , fade azo ni kue ayeke bo e na têne , ngbanga ti so ala hinga biani atene , Jean ayeke wayanga-Nzapa . ”
Tongaso ala tene na Jésus : “ E hinga zo so atokua lo pepe . ”
Jésus atene na ala : “ Zo so amu lege na mbi ti sara aye so , mbi nga , mbi yeke di iri ti lo na ala pepe . ”
Na pekoni , Jésus atene toli so na azo ni , lo tene : “ Mbeni zo afâ yaka ti vinye ; lo zia yaka ni na maboko ti azo ti fango yaka ti vinye si lo gue na mbeni kodro ti ninga kâ mingi .
So ngoi ti kongo ale ti vinye ni alingbi awe , lo tokua mbeni zo ti kua oko na azo ti fango yaka ni titene ala mu ti lo ale ti vinye ni aga na ni . Me azo ti fango yaka ni apika zo ni si ala tumba lo , maboko ti lo senge .
Wa ti yaka ni akiri atokua mbeni zo ti kua ti lo . Lo so nga , ala pika lo , ala sara kua ti mbana na lo si ala tumba lo , maboko ti lo senge .
Lo kiri lo tokua ota zo ni . Lo nga , ala pika lo , azia ka na tere ti lo si ala tumba lo .
Wa ti yaka ni atene na be ti lo , atene : ‘ Fade mbi yeke sara tongana nyen ? Mbi yeke tokua molenge ti mbi so mbi ye lo mingi ; mbi hinga pepe , fade ala yeke kpe mbeto ti lo . ’
Me so azo ti fango yaka ni abaa molenge ni , ala tene na popo ti ala : ‘ Baa , lo so lo yeke ga wa ti yaka ni na peko ti babâ ti lo laa ! E fâ lo si yaka ni aga ti e ! ’
Ala gbu lo , ala sigigi na lo na ya ti yaka ni si ala fâ lo . ” Jésus ahunda ala , atene : “ Fade wa ti yaka ni ayeke sara nyen na ala ?
Fade lo yeke ga ti fâ azo ti fango yaka so si lo yeke mu yaka ni na ambeni zo nde . ” So azo ni ama tënë so , ala tene : “ Ye ni ayeke si oko pepe ! ”
Me Jésus abaa le ti ala si lo tene na ala : “ Nda ti tënë so a su na ya ti Mbeti ti Nzapa so atene nyen ? Tënë so atene : ‘ Têne so azo ti sarango da ake ni , ni laa akiri aga ngangu têne ti gere ti da ni . ’
Ala to nda ti bembe ndo na tere ti Jésus . Ndani laa ala tokua ambeni zo na lo so asara tere ti ala tongana anzoni zo . Azo ni ague ti hunda lo na mbeni tënë titene na lege ti tënë ti yanga ti lo wani , lo ti na ya ti gbanda ti ala . Ala ye ti wara lege ti gbu lo ti zia lo na maboko ti akota zo ti kodro nga na govoronere .
Ala hunda lo , atene : “ Wafango-ye , e hinga so mo yeke tene tënë si mo yeke fa ye gi na legeni mbirimbiri ; mo yeke mu mbage ti zo oko pepe , me mo yeke fa mbirimbiri lege ti sarango ye so Nzapa aye .
Me Jésus ahinga mayere ti ala kue si lo tene na ala :
Lo tene na ala : “ Ala futa na kota gbia ti Rome ye so ayeke ti lo , ala futa na Nzapa ye so ayeke ti Nzapa . ”
Tongaso ala wara tënë na yanga ti lo pepe ti gbu lo ndali ni na le ti azo ni . Li ti ala kue akpe ndali ti tënë so lo kiri na ni na ala so si ala zi yanga oko pepe .
Ambeni sadusien aga nduru na tere ti Jésus . — Asadusien ayeke azo so atene , akuâ ayeke zingo pepe . — Ala hunda lo , atene :
Ando , ambeni ita mbarambara ayeke daa . Kozo ita ni amu wali , lo du molenge pepe si lo kui .
Na ndani , wali ni nga akui .
Na lango ti zingongo ti akuâ , fade wali ni ayeke duti wali ti zo wa na popo ti ala so ? So ala mbarambara kue amu lo ti ga wali ti ala so ! ”
Jésus akiri tënë na ala , atene : “ Azo ti dunia so ayeke mu awali wala akoli ,
me azo so Nzapa abaa ala atene , ala laa alingbi ande ti zingo na kuâ si ala duti na fini na ya ti dunia so ayeke ga gbanda , fade ala yeke mu koli wala wali pepe .
Moïse wani afa ando polele atene , fade akuâ ayeke zingo . Biani , na ndo so lo tene tënë ti kete keke ti ki daa , lo iri Kota Gbia , atene : ‘ Nzapa ti Abraham , Nzapa ti Isaac , Nzapa ti Jacob . ’
Jésus akiri atene : “ Nzapa ayeke Nzapa ti akuâ pepe , me lo yeke Nzapa ti azo so ayeke na fini , ngbanga ti so ala kue ayeke na fini ndali ti lo . ”
Jésus atene na ala : “ Tongana nyen si azo alingbi ti tene , Mesii ayeke molenge ti David so ?
So gba ti azo ayeke ma Jésus , lo tene na adisiple ti lo :
Ala yeke ro aye kue ti ya ti da ti awali-mua si ala yeke sara ayongoro sambela titene azo abaa ala . Fade Nzapa ayeke fâ ngbanga na li ti ala ngangu ahon ti azo kue . ”
Na ya ti kota da ti Nzapa , Jésus abaa ndo na tere ti lo si lo baa ambeni zo ti mosoro so ayeke bi nginza na ya ti sanduku ti nginza .
Lo baa nga mbeni wali-mua so ayeke wayere mingi , lo bi akete kete le ti nginza use na ya ni .
Ambeni zo ayeke tene tënë ti kota da ti Nzapa si ala yeke gonda pendere ti atêne na anzoni ye so azo amu na Nzapa si a leke na da ni .
Ala hunda lo , atene : “ Wafango-ye , ye ni ayeke si ande lawa ? Nyen laa ayeke fa lango so aye so ayeke si na ni ? ”
Jésus akiri tënë , atene : “ Ala sara hange si mbeni zo ahanda ala pepe ! Biani , fade azo mingi ayeke ga na iri ti mbi si zo oko oko ayeke tene : ‘ Mbi laa mbi yeke Mesii ! ’ Azo ni ayeke tene nga , atene : ‘ Ngoi ni alingbi awe ! ’ Ala azo ti mbi , ala mu peko ti azo ni so pepe !
Tongana ala ma tënë ti bira na tënë ti wusuwusu , ala sara mbeto pepe ! Biani , alingbi aye so asi , me so laa ayeke hunzingo ti aye kue pepe . ”
Na pekoni , Jésus atene na ala : “ Fade mbeni mara ayeke londo ti tiri na mbeni mara , mbeni kodro-gbia ayeke londo ti tiri na mbeni kodro-gbia ;
sese ayeke yingi ngangu si kobela ti bubango kodro nga na kota nzara ayeke sara azo na ando nde nde ; ambeni ye ti ziango mbeto na be ti zo na aye ti kpene ayeke sigigi na le ti nduzu .
Me kozoni si aye so kue asi , fade azo ayeke gbu ala ti sara ngangu na ala , azo ayeke gue na ala na ya ti ada ti sambelango Nzapa , azo ayeke bi ala na da ti kanga ; azo ayeke gue na ala na gbe ti agbia nga na gbe ti agovoronere ndali ti iri ti mbi .
Ala leke na be ti ala biani ti gi be ti ala kozoni pepe ndali ti tënë so ala yeke tene ti gbu koko ti ala .
Ababâ ti ala , amama ti ala , a-ita ti ala , asongo ti ala na amba ti ala so ala na ala aye tere ayeke ka ala ; a yeke fâ ambeni zo mingi na popo ti ala .
Azo kue ayeke ke ala ndali ti iri ti mbi .
Me fade mbeni kua ti li ti ala oko ayeke girisa pepe .
Ala gbu ngangu si fade ala soo kuâ ! ”
“ Tongana ala baa ande aturugu angoro Jérusalem kue , ayeke nzoni ala hinga atene , a ga nduru ti buba gbata ni awe .
Ye ni ayeke duti ande ye ti mawa na awali so ayeke na ngo na ala so angba ti mu me na amolenge na ya ti alango ni so ! Biani , fade azo ti sese ayeke baa pasi ahon ndoni si ngonzo ti Nzapa ayeke londo na tere ti ala !
Fade a yeke fâ azo ni na yongoro zeme , a yeke gbu ala ti gue na ala na ya ti akodro kue . Amara kue ayeke buba gbata ti Jérusalem kue ngbii ngoi ti ala ahunzi si . ”
“ Fade ambeni ye ti kpene ayeke sigigi na le ti lâ , na le ti nze , na le ti atongoro . Na ndö ti sese , fade be ti azo kue ayeke gi na nduzu , ala yeke duti gi na mbeto ndali ti toto ti kota ngu-ingo na amapo ni .
Na mbage , fade azo ayeke kui na mbeto ndali ti aye ti pasi so ayeke si na ndö ti dunia so , ngbanga ti so fade angangu so ayeke le ti nduzu ayeke yingi .
Tongaso azo ayeke baa Molenge ti Zo so ayeke ga na ya ti mbinda na ngangu ti lo kue , na gonda ti lo kue .
Tongana aye ni so ato nda ti singo ni , ala gbu ngangu , ala mu li ti ala na nduzu , ngbanga ti so Nzapa aga nduru ti zi ala na ya ti pasi awe ! ”
Na pekoni , Jésus atene na ala mbeni toli , lo tene : “ Ala baa keke ti fige na ambeni keke kue !
Legeoko nga , tongana ala baa aye so asi , ayeke nzoni ala hinga atene , kodro-gbia ti Nzapa aga nduru awe .
Mbi tene na ala taa-tënë : fade azo ti fadeso ayeke kui kue pepe kozoni si aye so kue asi .
Fade yayu na sese ayeke hon , me atënë ti mbi ayeke hon oko pepe . ”
Tongaso ala lango pepe ! Ala ngba ti sambela lakue si ala wara ngangu ti sigigi na ya ti aye so ayeke si ande so si ala wara lege ti luti na nduzu na dawa ti Molenge ti Zo . ”
Na kota lâ , Jésus ayeke fa ye na azo na ya ti kota da ti Nzapa ; me na lakui , lo yeke gue ti lango na ndö ti hoto so a iri ni hoto ti a-olive .
Matanga ti Mapa so a sara na mama ni pepe aga nduru awe ; matanga so a iri ni Pake .
Akota wayango-sandaga na awafango-ndia ayeke gi lege ti fâ Jésus ; me ala sara mbeto ti azo ti kodro .
Tongaso Satan ali na be ti Judas so a iri lo Iskariote , mbeni disiple oko na popo ti adisiple baleoko na use .
Lo gue lo baa akota wayango-sandaga na amakonzi ti aturugu ti batango lo si lo na ala ama tere na ndö ti lege so fade lo yeke ka Jésus na ala .
Tere ti ala anzere si ala ma tere ti mu na lo nginza .
Lango ti matanga ti Mapa so a sara na mama ni pepe asi awe , lango so alingbi azo afâ akete taba ndali ti matanga ti Pake .
Jésus atokua Pierre na Jean ; lo tene na ala , lo tene : “ Ala gue aleke na e kobe ti Pake titene e gue , e te . ”
Ala hunda lo , atene : “ Mo ye e leke kobe ni na ndo wa ? ”
Lo tene na ala : “ Na lingo ti ala na ya ti gbata ni , fade ala yeke tengbi na mbeni koli so ayo ta ti ngu na li ti lo . Ala mu peko ti lo na ya ti da so lo yeke li daa ;
Fade lo yeke fa na ala mbeni kota kubu na nduzu so a leke ya ni awe : na ndo so laa ala yeke leke kobe ni daa . ”
Adisiple ague awara aye ni kue gi tongana ti so lo fa na ala si ala leke kobe ti Pake ni .
So ngbonga ni alingbi awe , Jésus na awatokua aduti ti te kobe .
Na pekoni , Jésus amu kopo ti vin , lo mu singila na Nzapa si lo tene : “ Ala mu ni , ala kangbi na popo ti ala .
Na pekoni , lo mu mapa , lo mu singila na Nzapa , lo fâ ya ni , lo mu na ala si lo tene : “ So ayeke tere ti mbi so mbi mu ndali ti ala . Ala sara ye so ti dabe ti ala na mbi . ”
Ala baa : zo ti kango mbi ayeke na ndo so , mbi na lo laa e yeke te kobe so !
Adisiple ayeke hunda tere ti ala na popo ti ala ti hinga zo wa laa ayeke sara ande ye ni so .
Na pekoni , papa alondo na popo ti adisiple , ngbanga ti so ala ye ti hinga zo wa na popo ti ala si ayeke kota zo ahon atanga ni .
Jésus atene na ala : “ Agbia ti amara nde ayeke sara komandema na ndö ti amara ni . Azo so ayeke na komandema na ndö ti amara ni aye titene azo ni airi ala ‘ Azo ti sarango nzoni be ’ .
Ti ala azo ti mbi , ye ni ayeke tongaso pepe . Me ayeke nzoni zo so ayeke kota zo na popo ti ala ahon atanga ni kue aduti tongana kete zo ahon atanga ni kue ; zo so ayeke na komandema , ayeke nzoni lo ga tongana zo ti sarango kua na ala .
Biani , na popo ti zo so aduti ti te kobe na zo so ayeke sara kua ti kobe ni , zo wa laa ayeke kota zo ? Ayeke lo so aduti ti te kobe so pepe ? Ti mbi , mbi yeke na popo ti ala tongana zo so ayeke mu kobe na azo !
Jésus atene : “ Simon , Simon , Satan ahunda ti yengere ala tongana ti so zo ayeke yengere ale ti kobe .
Me mbi sambela ngbanga ti mo si mabe ti mo ati pepe . Tongana mo kiri ande na mbage ti mbi , ayeke nzoni mo sara titene a-ita ti mo akpengba . ”
Pierre atene na lo : “ Kota Gbia , ataa na da ti kanga , mbi na mo e yeke gue ; ataa ti kuâ ni , mbi na mo e yeke kui ! ”
Jésus atene na lo : “ Pierre , mbi tene na mo : kozo titene koli-kondo atoto , fade mo yeke bere fani ota mo tene , mo hinga mbi pepe . ”
Jésus atene na ala : “ So lani mbi tokua ala si ala gue na bozo ti nginza pepe , na bozo ti kobe pepe , na poro pepe so , mbeni ye atia ala ? ” Ala kiri tënë na lo , atene : “ Ye oko atia e pepe . ”
Lo tene na ala : “ Ti fadeso , zo so ayeke na bozo ti nginza , ayeke nzoni lo mu ni biani ; zo so ayeke na bozo ti kobe , lo mu nga ni ; zo so ayeke na yongoro zeme pepe , lo ka kota bongo ti lo ti vo na ni .
Mbi tene na ala : ayeke nzoni ye ni asi alingbi na tënë so a su na ya ti Mbeti ti Nzapa na ndö ti mbi , atene : ‘ A diko lo na popo ti azo ti fango zo . ’ Biani , tënë so atene na ndö ti mbi so , ye ni ayeke si ande alingbi na ni . ”
Jésus asigigi si lo gue na hoto ti a-olive tongana ti so lo yeke sara lakue ; adisiple ti lo amu peko ti lo .
So lo si kâ awe , lo tene na ala : “ Ala sambela si ye ti tarango be ahon ndö ti ala pepe . ”
Na pekoni , lo londo na tere ti ala , lo gue yongoro alingbi na ndo so tongana zo abi têne , ati daa . Lo kuku na sese , lo sambela ,
Tongaso mbeni ange alondo na yayu asi na lo ti mu ngangu na be ti Jésus .
So mbeto angba ti sara lo ahon ndoni , lo kiri lo sambela Nzapa ngangu . Gbiki asigigi na tere ti lo tongana angbongboro mene si ayeke yuru na sese . ]
So lo sambela awe , lo londo si lo ga na mbage ti adisiple ; lo wara ala na lango ndali ti so vundu asara ala .
Lo tene na ala : “ Ala lango ngbanga ti nyen ? Ala londo asambela si ye ti tarango be ahon ndö ti ala pepe . ”
So Jésus angba ti tene tënë , gba ti azo asi . Mbeni oko ti adisiple baleoko na use so a iri lo Judas ayeke tambula na li ni ; lo ga nduru na Jésus si asu ngbangba ti lo .
Azo so ayeke na tere ti Jésus abaa ye so azo ni aye ti sara na lo si ala hunda lo , atene : “ Kota Gbia , alingbi e de ala na yongoro zeme ? ”
Mbeni oko na popo ti ala ade zo ti kua ti kota wayango-sandaga si afâ mê ti lo ti mbage ti koli .
Me Jésus atene : “ Ala zia ! Alingbi awe ! ’ Lo ndu mê ti koli ni si mê ti lo ni akiri aga nzoni .
Na pekoni , Jésus atene na akota wayango-sandaga , amakonzi ti aturugu ti kota da ti Nzapa na akangba so aga ti gbu lo , lo tene : “ Ala ga na ayongoro zeme na akeke ti gbu mbi , mo baa mo tene , mbi yeke zo ti nzi !
Lakue mbi yeke na popo ti ala na ya ti kota da ti Nzapa , me ala gbu mbi pepe . Biani , so ayeke ngbonga ti ala si ayeke nga ngbonga ti komandema ti vukongo ndo . ”
Ala gbu Jésus si ala gue na lo na ya ti da ti kota wayango-sandaga . Pierre ague na peko ti ala , me lo gue nduru nduru pepe .
Azo asara wâ na ya ti gbagba ni si ala yeke duti na tere ni ; Pierre aga aduti na popo ti ala .
Mbeni wali so ayeke sara kua kâ abaa lo so lo duti na tere ti wâ ni . Wali ni abaa le ti lo ngbii si atene : “ Koli so nga ayeke zo ti lo ! ”
Me Pierre abere , atene : “ Wali , mbi hinga lo pepe . ”
Kete na pekoni , mbeni koli abaa Pierre si atene na lo : “ Mo nga , mo yeke mbeni zo ti Jésus ! ” Me Pierre atene : “ Mbi yeke ti mbi zo ti lo pepe ! ”
Ngbonga oko na pekoni , mbeni zo nde akiri atene : “ Taa-tënë , lo so nga lo yeke mbeni zo ti lo si lo yeke nga zo ti Galile ! ”
Pierre akiri tënë na lo , atene : “ Mbi gi li ti mbi na tënë ti mo ni gbaa ! ” Gi so tënë angba na yanga ti lo , koli-kondo atoto .
Kota Gbia abaa ndo na peko , lo baa le ti Pierre si Pierre adabe ti lo na tënë so Kota Gbia atene : “ Laso , kozo titene koli-kondo atoto , fade mo yeke bere tënë ti mbi fani ota . ”
Azo so ayeke bata Jésus ahe lo si ala pika nga lo .
Ala kanga le ti lo na bongo si ala hunda lo , atene : “ Sara tongana wayanga-Nzapa ! Zo wa laa apika mo ? ”
Ala zonga lo na ambeni gba ti zonga .
So ndo ahan awe , akangba ti azuife na akota wayango-sandaga na awafango-ndia abongbi tere ti ala . Ala mu Jésus ague na lo na gbe ti azo ti Kota Bongbi ti Fango Ngbanga ti ala .
Tongana mbi hunda ala na mbeni tënë , ala yeke kiri peko ni na mbi pepe .
Ala kue atene : “ So ti tene mo yeke Molenge ti Nzapa ? ” Lo kiri tënë na ala : “ Tënë ni laa ala wani atene so : mbi yeke lo . ”
Ala tene : “ E yeke kiri ti hunda mbeni tënë ngbanga ti nyen ? E wani e ma tënë ni na yanga ti lo wani awe ! ”
Azo ni kue alondo si ala gue na Jésus na gbe ti Pilate .
Pilate ahunda lo , atene : “ Mo yeke gbia ti azuife ? ” Jésus akiri tënë na lo , atene : “ Gi tënë ni laa mo tene awe so . ”
Pilate atene na akota wayango-sandaga na gba ti azo ni , atene : “ Mbi wara ti mbi mbeni tënë oko pepe ti fâ ngbanga na li ti koli so ndali ni . ”
Me ala luti na ndö ti tënë ti ala , atene : “ Lo yeke pusu azo ti kodro ti sara wusuwusu na lege ti fango ye ti lo so lo yeke fa na azo ti sese ti Judée kue . Lo londo na Galile si lo yeke fa ye na azo ngbii asi na ndo so . ”
So Pilate ama tënë so , lo hunda ndo , lo tene : “ Koli so ayeke zo ti Galile ? ”
So lo ma atene , lo yeke zo ti sese so Herode ayeke sara komandema na ndö ni , lo tokua lo na Herode so ayeke nga na ndembe ni so na Jérusalem .
So Herode abaa Jésus , be ti lo anzere mingi , ngbanga ti so lango mingi , lo yeke na nzara ti baa lo . Lo ye ti baa Jésus ngbanga ti atënë so azo ayeke tene na ndö ti lo ; lo yeke ku fade ti baa Jésus na sarango mbeni ye ti kpene .
Na lango ni so , songo aga na popo ti Herode na Pilate ; kozoni ala ye tere pepe .
So ala mu Jésus si ala yeke gue na lo , ala tengbi na mbeni koli so azo ahinga lo na iri ti Simon , zo ti kodro ti Sirene ; lo londo na yaka si lo yeke kiri na kodro . Ala gbu lo si ala zia keke ti kroa ni na ndö ti go ti lo titene lo yo ni , lo gue na ni na peko ti Jésus .
Azo gbani gbani ayeke mu peko ti Jésus ; ambeni wali nga ayeke na popo ti azo ni . Ala zia maboko na ndö ti go ti ala si ala yeke toto ndali ti lo .
Jésus abaa ndo na mbage ti ala si lo tene na ala : “ Awali ti Jérusalem , ala toto ndali ti mbi pepe ! Me ala toto ndali ti ala wani na amolenge ti ala ,
Tongaso na ya ti alango ni so , fade azo ayeke tene na akota hoto : ‘ Ala ti na ndö ti e ! ’ Ala yeke tene nga na akete hoto : ‘ Ala honde e ! ’
Tongana azo asara tongaso na fini keke , fade ti holengo keke ayeke duti tongana nyen ? ”
Azo amu nga ambeni koli use so ayeke asioni zo , ague na ala ti fâ ala legeoko na Jésus .
So ala si na ndo so a iri ni “ Ndo-ti-abio-ti-li ” , ala kanga Jésus na ndö ti mbeni keke ti kroa si ala kanga nga asioni zo use so na ndö ti ambeni keke ti kroa , mbeni na mbage ti maboko ti lo ti koli , mbeni na mbage ti maboko ti lo ti wali .
Jésus atene : “ Babâ , zi tënë na li ti ala , ngbanga ti so ala hinga ye so ala yeke sara pepe . ” Ala bi dee titene ala kangbi ya ti bongo ti lo na popo ti ala .
Azo ni aluti kâ si ala yeke baa ndo . Amakonzi ti azuife ayeke he lo , atene : “ Lo soo ambeni zo na kuâ . Tongana lo yeke Mesii so Nzapa asoro lo biani , ayeke nzoni lo soo tere ti lo wani na kuâ fadeso ! ”
Aturugu nga ayeke he lo ; ala ga nduru , ala mu na lo kpingo vin si ala tene :
Na li ti keke ti kroa ni ala su mbeni mbeti atene : “ So gbia ti azuife laa ! ”
Jésus atene na lo : “ Mbi tene na mo taa-tënë : gi laso , laso , mo yeke duti legeoko na mbi na paradi . ”
So bekombite aga nduru awe , ndo avuko na ya ti kodro ni kue , ngbii asi na ngbonga ota .
So kapita ti aturugu ti Rome abaa ye ni tongaso , lo gonda Nzapa si lo tene : “ Taa-tënë , koli so ayeke zo ti mbirimbiri ! ”
Gba ti azo so aga fade ti baa ye so kue asi so , so ala baa ye ni awe , ala zia maboko ti ala na ndö ti go ti ala si ala yeke kiri na da .
Lo zi kuâ ni na ndö ti keke ti kroa , lo kanga na vuru bongo si lo lu ni na ya ti mbeni du so a zi na ya ti têne so ade a lu zo daa pepe .
Lango ni so ayeke lango ti lekengo aye ndali ti lango ti matanga ; lango ti wungo tere aga nduru awe .
Awali so amu peko ti Jésus , ngbene ye na Galile so aga na peko ti Joseph ; ala baa du ti kuâ ni si ala baa nga lege so azo azia kuâ ti Jésus na ya ni .
Na pekoni , ala kiri na ya ti gbata ni si ala leke ayombo na aye so azo ayeke zia na tere ti kuâ . Na lango ti wungo tere , ala duti ti wu tere ti ala tongana ti so atënë ti ndia afa .
Na kota ndaperere ti layenga , awali ni amu ayombo so ala leke ni ti zia na tere ti kuâ , ague na ni na du ti kuâ ti Jésus .
Ala baa so , têne so a kanga na yanga ti du ni , a pusu ni si a zi ni awe .
Ala li na ya ti du ni , me ala wara kuâ ti Kota Gbia Jésus pepe .
So ala ngba ti gi li ti ala na ndö ti ye so asi so , mo ye ti baa , akoli use asi , ala yu bongo so aza zango .
Mbeto agbu awali ni , ala bi le ti ala na sese si akoli use so atene na ala : “ Ngbanga ti nyen si ala yeke gi zo so ayeke na fini na popo ti akuâ ?
Lo yeke na ndo so pepe , lo zingo na kuâ awe . Ala dabe ti ala na tënë so lo tene lani na ala na ndembe so lo de na Galile ,
Ala dabe ti ala na tënë so Jésus atene lani na ala so .
Gi na lango ni so , adisiple use amu lege ti gue na mbeni kete kodro so iri ni Emaus . Ti londo na Jérusalem ti gue na Emaus , zo ayeke tambula na ya ti ngbonga use .
Ala yeke tene tënë na ndö ti aye so kue asi so .
So ala ngba ti tene tënë ni si zo oko oko ayeke fa tënë ti be ti lo na ndö ni , Jésus wani asi na popo ti ala si lo na ala ayeke tambula .
Ala baa lo , me mbeni ye akanga lege na ala ti hinga lo .
Jésus ahunda ala , atene : “ Tënë ti nyen laa ala yeke tene si ala yeke tambula na ni so ? ” Tongaso ala luti , vundu agbu ala kue .
Mbeni oko so iri ti lo ayeke Kleopas atene na lo : “ Ye so asi na ya ti alango so , gi mo oko na popo ti azo ti Jérusalem laa mo ma tënë ni pepe ? ”
Lo hunda ala , lo tene : “ Ye ni ayeke nyen ? ” Ala kiri tënë na lo : “ Ye so asi na Jésus , zo ti Nazaret so ! Lo yeke mbeni ngangu wayanga-Nzapa na lege ti akota ye so lo sara na atënë so lo fa ; lo fa ni na dawa ti Nzapa nga na dawa ti azo kue .
Akota wayango-sandaga na amakonzi ti e amu lo , aka lo titene a fâ ngbanga ti kuâ na li ti lo si a fâ lo na ndö ti keke ti kroa .
Tongaso Jésus atene na ala : “ Ala azo so li ti ala ayeke daa pepe so , tënë so kue awayanga-Nzapa atene ando so , ala ma na be na ni hio pepe !
Alingbi fade titene Mesii abaa pasi kozoni si lo li na ya ti gonda ti lo pepe ? ”
Na pekoni , Jésus ato nda ti fa na ala nda ti tënë so ando awayanga-Nzapa kue atene na ndö ti lo na ya ti Mbeti ti Nzapa , ti londo na Moïse ngbii asi na awayanga-Nzapa kue .
So ala ga nduru na kete kodro so ala yeke gue daa , Jésus asara mo baa mo tene , lo yeke hon ti gue .
So lo na ala aduti ti te kobe , lo mu mapa , lo mu singila na Nzapa ; na pekoni , lo fâ ya ni si lo mu na ala .
Tongaso le ti ala azi si ala hinga lo . Na pekoni , lo girisa na le ti ala
si ala tene na popo ti ala : “ So lo yeke tene tënë na e na lege si lo yeke fa nga na e nda ti tënë ti Mbeti ti Nzapa so , be ti e ayeke kporo fade na ya ni kâ pepe ? ”
Gi hio tongaso , ala londo si ala kiri na Jérusalem . Ala wara adisiple baleoko na oko na tanga ti azo ni so abongbi kâ .
Azo ni atene na ala : “ Taa-tënë , Kota Gbia azingo na kuâ awe ! Lo si na Simon ! ”
Adisiple use so atene tënë ti ye so asi na ala na lege so . Ala fa nga lege so ala hinga Jésus na ni , na ndembe so lo fâ ya ti mapa si lo mu na ala .
So ala ngba ti tene tënë so , Jésus wani asi , lo luti na popo ti ala si lo tene na ala : “ Siriri aduti na ala ! ”
Mbeto agbu ala si tere ti ala ayeke do ; ala baa ti ala atene , mbeni toro laa ala baa lo so .
Jésus ahunda ala , atene : “ Ala yeke gi be ti ala ngbanga ti nyen ? Ala yeke dekite na be ti ala ngbanga ti nyen ?
Ala baa maboko ti mbi na gere ti mbi : so taa mbi laa ! Ala ndu tere ti mbi abaa ! Toro ayeke na tere wala na bio pepe tongana ti so ala baa mbi yeke na ni so ! ” [
So lo yeke tene tënë ni , lo fa na ala maboko ti lo na gere ti lo . ]
Ala ga na lo mbeni nduru zongo susu .
Na pekoni , lo tene na ala : “ Na ndembe so mbi de na popo ti ala , mbi tene na ala mbi tene : ayeke nzoni atënë so kue a su na ndö ti mbi na ya ti mbeti ti Ndia ti Moïse , ti awayanga-Nzapa na ti Abia , aye ni asi alingbi na ni . ”
Tongaso lo sara si hingango ndo ti ala azi ti hinga nda ti Mbeti ti Nzapa .
Lo tene na ala : “ A su na ya ti Mbeti ti Nzapa , atene : fade Mesii ayeke baa pasi si na lango ota ni , lo yeke zingo na kuâ .
Ti ala , ala yeke azo so abaa aye ni na le ti ala awe .
Ti mbi , fade mbi yeke tokua na ndö ti ala ye so Babâ ti mbi amu zendo ni . Ti ala , ala ngba na ya ti gbata ni ngbii ala wara ngangu so alondo na nduzu . ”
Na pekoni , Jésus amu ala , ague na ala nduru na Betanii , lo yo maboko ti lo na nduzu si lo sara tufa na ndö ti ala .
