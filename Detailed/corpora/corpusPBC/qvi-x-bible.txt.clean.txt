Taita Diospaj Churi Jesucristomamda ali villaica , cashnami callarirca :
Chai punllacunapimi , cashna tucurca : Galilea llactapi tiaj Nazaret shuti pueblomandami Jesusca , Jordán yacupi bautizajuj Juanbajman shamurca . Chaipimi Jesusca bautizarirca .
Yacumanda Jesús llujshijushpaca , jahua pacha ñapash pascarijtami ricurca . Shinallata Diospaj Espiritutapash , palomagushna paipaj uma jahuaman urai shamujtami ricurca .
Jahua pachamandapash , cashna rimajmi uyarimurca : “ Canga , ñuca juyashca Churigumi cangui . Canmandami ninanda cushijuni ” nijmi uyarirca .
Jesusca , Galilea cucha manñata yalijushpami , pijita japishpa causaj Simón , Andrés shuti ishcai huauqui puracuna , pijita linllihuan japinajujta ricurca .
Paicunatami cashna nirca : — Ñucata catihuaichi . Pijita japinshna gentecunata tandachimuchunmi , cangunataca yachachisha — nircami .
Shina nijpimi , pijita japinajushca linllicunata saquishpa , Jesusta catishpa rinajurca .
Jesusca , chaimanda ashaguta rishpallami Jacobohuan , Juanhuan huauquipura barcopi linllicunata alichishpa tianajujta ricurca . Paicunaca , Zebedeo shuti runapaj churicunami carca .
Chaimanda rishpaca , Capernaum shuti pueblomanmi chayanajurca . Chaipimi , samana punlla chayajpica , tandanajuna huasiman rishpa yachachijurca .
Jesusca , mandashca shimita yachachijcunashnaca na yachachijurcachu . Ashtahuangarin yachachina ninan ushaita charishpa yachachijujpimi , gentecunaca manllarishpa uyanajurca .
Paicuna tandanajuna huasipica , mapata rurachij aya jundashca shuj runami tiajurca . Paimi ninanda caparishpa ,
Shina nijujpimi , chai ayataca : — ¡ Upallai , chai runamandaca llujshishpa ri ! — nishpa Jesusca , shinllitapacha rimarca .
Shina nijpimi , chai runataca chujchuchishpa , ninanda caparichishpa mapata rurachij ayaca llujshirca .
Shina llujshijpimi , gentecunaca ninanda manllarishpa , paicunapura cashna ninajurca : — ¿ Caica imata tucun ? Cai runaca , nara uyashca shuj mushujtamari yachachijun . Ninan ushaitamari charin . Mapata rurachij ayacunatapash llujshi nijpica , cazushpa llujshinllashnaca — ninajurcami .
Jesús chashna rurashcataca , tucui Galilea llactapimi ñapash yachanajurca .
Tandanajuna huasimanda llujshishpaca Jacobotapash , Juandapash pushashpami Jesusca , Simonbaj , Juanbaj huasiman chayarca .
Chai huasipica , Simonbaj suedrami , tabardillo ung : uihuan sirijurca . Jesús chayamujhuanmi , chai mamagu huañujushcataca villanajurca .
Shina villajpimi Jesusca , chai huañujujpajman chayashpa , maquimanda aisashpa jatarichirca . Shina jatarijpimi , tabardillo ung : uica ñapash yalirca . Ali tucushpaca , paicunaman micunaguta cararcallami .
Jesusca , nara ali punllayajpillata tutamandata jatarishpami , chai pueblomandaca llujshishpa rirca . Paica , jichushca pambaman rishpami , Diostaca mañajurca .
Shina rishcapimi Simonga , paipaj cumbacunandi Jesusta mascajurca .
Paita tarishpaca : — Tucuicunami candaca mascanajun — nishpami villanajurca .
Shina villajpimi Jesusca , paicunataca cashna nirca : — Cai ladolla llactacunaman jacuchi , villanguichi . Chaipajmi shamurcani — nircami .
Galilea llactapica , tucuillapi purijushpami , tandanajuna huasicunapi Jesusca villajurca . Shinallata aya jundashca causanajuj gentemandapashmi , ayacunata llujchijurca .
Lepra ung : uihuan huañujuj runami , Jesuspajman shamushpa cungurishpaca : — ¿ Nacha alichihuanguiman ? — nishpa , ninanda mañajurca .
Shina nijujpimi chai runataca , ninanda llaquishpa Jesusca , maquita chutashpa tacarishpa : — Ari , alichishallami . Cunanga , ñami ali cangui — nirca .
Shina nijpimi lepra ung : uica ñapash anchurijpi , chai runaca ali tucurca .
Ashtahuangarin Jesús ña rishca jipaca , paita imashna alichishcataca , chai runaca tucuicunamanmi villai callarirca . Gentecuna ña yachajpimi , maijan puebloman yaicuitapash Jesusca na usharca . Shinamandami , jichushca pambacunallapi purijurca . Ashtahuangarin tucui ladocunamandami , Jesuspajman shamunajurca .
Tauca punllacuna jipami Jesusca , cutinllata Capernaum puebloman yaicurca . “ Jesusca huasipimi tiajun ” nijtami , tucuicuna ñapash yachanajurca .
Chaimanmi na cuyuri ushajuj runagutaca , chuscupura tucushpa huandushpa apamurca .
Paicunaca , gentecuna ninanda jundashca cajpimi , Jesuspaj ñaupajman apaitaca na usharca . Shinamandami , Jesús yachachijuj huasi jahuata pascashpa , na cuyuri ushajuj chai runataca , mandashpa sirijushca jatanacunandi uraiman uriajuchirca .
Tucui shunguhuan crishpa shamushcata ricushpami , chai na cuyuri ushajuj runagutaca , Jesusca cashna nirca : — Ñuca huahualla , cambaj juchacunaca ñami anchuchi tucushca — nirca .
Shina nijtaca , mandashca shimita yachachij puramandaca , huaquingunapash uyanajurcami . Paicunaca , shungupillami cashna yarinajurca :
Paicunapaj shungu ucupi chashna yarinajujta , paipaj espiritupi Jesús yachashpami , chai yachachijcunataca cashna nijurca : — ¿ Imashpata cangunapaj shungupica , chashnatara yarinajunguichi ?
Runa Aichayu tucushca ñucaca , juchacunata anchuchingapaj ushaita cai pachapi charijta yachachunmi , ( na cuyuri ushajuj chai runataca , cashna nini ) :
Shina nijpimi chai runaca ñapash jatarishpa , pai mandashpa sirijushcatapash apashpa , tucuicuna ricujta llujshishpa rirca . Shina ricushpami gentecunaca , ninanda manllarirca . Shina manllarishpami , cashna ninajurca : — Chashnataca , ima horallapash na ricushcachu canchi — nishpami , Taita Diostaca punchapambagumi cangui ninajurca .
Chai jipami , Galilea cuchaman Jesusca cutin tigrarca . Paitaca , ashtaca gentecuna catishpa rinajurca . Chaipimi paica , tucuicunaman yachachijurca .
Jesusca , chaimanda rishpami , Alfeo shuti runapaj churi Leví shuti runaguta ricurca . Paica , impuestota japina huasipimi tiajurca . Paitami Jesusca : — Ñucata catihuai — nirca . Shina nijpimi paica jatarishpa , Jesusta catishpa rirca .
Chaipimi cashna tucurca : Jesusca , paipaj yachajujcunandi rishpami , Leví shuti runapaj huasipi micungapaj tiarirca . Chaipica , impuestota japishpa causanajuj ashtaca runacunapash , juchayu gentecunapashmi , chaiman shamushcacunaca tandanajushpa micungapaj tiarirca . Jesustaca , ashtacacunami chaiman catishpa rishca carca .
Shina tianajujta , mandashca shimita yachachijcunapash , fariseocunapash ricushpami , Jesuspaj yachajujcunataca , cashna ninajurca : — ¿ Imashpata cangunata yachachij runaca , impuestota japishpa causajcunahuan , juchayu runacunahuan micushpa tiajun ? — ninajurcami .
Chashna ninajujta Jesús uyashpami , paicunataca cashna nirca : — Nanaita na charijcunaca , jambij runataca na mascanllu . Huañujujcunallami jambijtaca mascan . Imatapash cashcatapacha rurajcunata cayangapaca , na shamurcanichu . Ashtahuangarin juchayu gentecunata cayangapajmi shamurcani — nircami .
Bautizaj Juanbaj yachajujcunapash , fariseocunapaj yachajujcunapash , na micushpami chishanajurca . Chaimandami huaquingunaca , Jesuspajman shamushpa cashna tapunajurca : — Juanbaj yachajujcunapash , fariseocunapaj yachajujcunapash , na micushpami chishanajun . Cambaj yachajujcunaca , ¿ imashpata micushpa chishan ? — ninajurcami .
Shina nijpimi Jesusca , paicunata cashna nijurca : — ¿ Boda huasipica , cazarajuj noviohuan tianajushpaca , na micushpa chishai ushanllu ? Novio paicunahuan tianajujpica , paicunaca na micushpa chishaitaca na ushanllu .
Cusata apana punllacunaca chayamungami . Cusata apashca punllacunami , na micushpa chishanajunga .
Mauca churajunata liquirishcataca , mushuj telahuanga pipash na siranllu . Shina sirajpica , mauca churajunataca , mushuj tela aisashpami , ashtahuan liquin .
Samana punllapimi Jesusca , paipaj yachajujcunandi trigo pambata yalijurca . Chaipimi paipaj yachajujcunaca , trigo umata fitishpandi rinajurca .
Chashna fitinajujta fariseocuna ricushpami , Jesustaca cashna ninajurca : — Ricui , cambaj yachajujcunaca , ¿ imashpata samana punllapica na chashna ruranachu nishpa mandashcata na cazushpa , chashna ruranajun ? — ninajurcami .
Shina nijpimi Jesusca , paicunata cashna nijurca : — Davidca , paihuan purijcunandi micunata na tarishpa , ninanda yarjachishpa purinajushpaca , ¿ imatalla rurashcataca cunangamanllu nara leyinguichi ?
Cashnatapashmi Jesusca nijurca : — Samana punllataca , gentecuna samachun nishpami , Diosca rurarca . Gentecunataca , samana punllata yariashpa causachunga , na rurarcachu .
Runa Aichayu tucushca ñucami , samana punllatapash mandaita ushani — nijurcami .
Jesusca , cutinmi tandanajuna huasiman yaicurca . Chaipica , maqui chaquishpa curparishca runapashmi tiajushca carca .
Samana punlla cajpipash , cai runata alichijpica juchachishpa llaquichingapajmi , chaipi tianajuj gentecunaca , Jesusta ricurianajurca .
Shina ricunajujpimi Jesusca , maqui chaquishpa curparishca tiajuj runagutaca : — Jatarishpa , cai chaupiman shamui — nirca .
Shina cayashpallami , chai ucupi tiajcunataca cashna nirca : — Mandashcapi nijunshna samana punllapica , ¿ alita ruranachu ali , na cashpaca nalita ruranachu ali ? ¿ Causaita caranachu ali , na cashpaca huañuchinachu ali ? — nishpami tapurca . Shina tapujpica , imatapash na nishpa upalla tianajurcallami .
Shina tianajujpimi Jesusca , tucuillata ricushpa fiñarirca . Paicuna shinlli shungu cajta ricushpami , ninanda llaquirishpa , chai huañujuj runataca : — Maquita chutai — nirca . Shina nijpi chai runa maquita chutajpica , ñapash ali tucurcallami .
Shina alichijpimi fariseocunaca , chai ucumanda llujshishpaca , mandaj Herodespaj puracunahuan tandanajushpa , Jesusta huañuchishumbacha nishpa parlarinajurca .
Gentecuna shina ninanda jundamushpa llapimungamandami , canoata apamushcalla charichun Jesusca , paipaj yachajujcunata mandashca carca .
Mapata rurachij aya jundashca gentecunapash Jesusta ricushpaca , paipaj ñaupajpi cungurishpami : — Canga , Taita Diospaj Churimari cangui — nishpa , ninanda caparinajurca .
Ashtahuangarin ama ashtahuan chashna caparichunmi Jesusca , chai ayacunataca jarcashpa rimarca .
Chai jipami Jesusca , urcuman rirca . Chaipimi , pai agllangapaj munashca runacunatalla cayajpi paicunaca , Jesuspajman shamunajurca .
Jesustaca : “ Juizumi tucurin yarin ” ninajurcami . Shina ninajujta uyashpami , paipaj familiacunaca Jesusta pushangapaj shamurca .
Ashtahuangarin mandashca shimita yachachijcunapashmi , Jesusmanda shamushca carca . Paicunami cashna ninajurca : — Cai runaca , ayacunata mandaj Beelzebú shuti diablopaj ushaita charishpami , ayacunata llujchishpa cachajun — ninajurcami .
Shina ninajujpimi Jesusca , paicunata cayashpaca chimbapurashpa parlocunahuan cashna nishpa rimarca : — ¿ Imashnata Satanasca , Satanastallata llujchishpa cachaitaca ushangayari ?
Mandajuj llactapi causajcuna paicunapura fiñanajushpa shicanyarijpica , chai mandajuj llactaca tucurinmanmi .
Shinallata shuj huasipi causajcuna , paicunapura fiñanajushpa shicanyarishpaca , chai huasi ucu purapi causajcuna tucurinman .
Shinallata Satanás mandajuj ayacuna , paicunapura fiñanajushpa shicanyarishpaca , pai mandashpa tiajunaca tucurinmanmi .
Shuj ninan shinlli runapaj huasiman shuhuangapaj yaicushpa , chai runata nara huatashpaca , imata shuhuaitapash na ushanllu . Ashtahuangarin paita huatashpallami , imata charishcatapash shuhuai ushan .
Na llullashpami , cangunataca cashna nini : Ima juchata rurashcatapash , nali shimicunata rimashcatapash , gentecunamandaca Dios anchuchingami .
Jesús yachachijuj huasimanmi , paipaj mamapash , paipaj huauquicunapash shamurca . Paicunaca , na yaicumui ushashpami , Jesusta cayachipai nishpa cacharca .
Shina nijpimi , Jesusca : — ¿ Pita ñuca mama ? ¿ Pita ñuca huauquicuna ? — nishpa tapurca .
Taita Dios munashcata tucui pactachijcunallami , ñuca huauqui , ñuca pani , ñuca mama — nircami .
Jesusca , cutin cucha manñapi yachachijujpimi , ashtaca gentecuna paipajman tandanajumurca . Shinamandami , cuchapi tiajuj canoata japishpa Jesusca chaipi tiarirca . Chai gentecunaca , tucuillami cucha manñapi carca .
Chai runa tarpujpica , huaquin muyucunaca ñambimi urmarca . Ñambi urmashca muyutaca , alasyu animalcunami shamushpa micurca .
Shinallata huaquin muyucunaca , ashalla alpa tiaj rumilla alpapimi urmarca . Na jundu alpa cajpimi , ñapash viñarca .
Shinallata huaquin muyucunaca , casha viñana chaupipimi urmarca . Cashacuna yalishpa viñashpa ismuchijpimi , imallapash na fucurca .
Ashtahuangarin huaquin muyucunaca , ali alpapi urmashpami , juyailla llujshimushpa viñashpa , aliguta fucurca . Huaquingunaca shujmandallami quimsa chungata , huaquingunaca sucta chungata , huaquingunaca patsajta granurca ” nijurcami .
Jesusca , chashna nishpallami : “ Uyangapaj rinrita charishpaca , aliguta uyaichi ” nirca .
Gentecuna tucuilla rijpimi Jesusca , paipaj chunga ishcai yachajujcunandi , caishuj cumbashpa purijcunandi chaipi quedarca . Paicunami , imashpa Jesús chimbapurashpa parlashcacunata tapunajurca .
Shina tapujpimi Jesusca , cashna nijurca : — Taita Diosca , pai mandajuj llactagumandaca pipash na yachai ushashcatami cangunamanlla yachachin . Ashtahuangarin chaishuj gentecunataca , parlocunallahuan chimbapurashpami imatapash yachachijuni .
Jesusca , paita tapujcunatami cashna nijurca : — Chimbapurashpa parlashcataca , ¿ narachu cangunapash yachai ushanguichi ? Shuj parlocunahuan chimbapurashpa yachachijpicarin , ¿ imashnashi yachajui ushanguichi ?
Shinallata rumilla alpapi urmashca muyucunaca , caicunami : Huaquin gentecunaca , Diospaj Shimita villajujpica , ninanda cushijushpami chasquin .
Casha chaupipi urmashca muyucunaca , caicunami : Huaquin gentecunaca , Diospaj Shimita villajujpica , aligutami uyanajun .
Ali alpapi tarpushca muyucunaca , caicunami : Huaquin gentecunaca , Diospaj Shimita uyashpami shungupi alichinajun . Shina cashpami huaquingunaca , shujlla muyumanda quimsa chungata fucunshna mirachin . Shujcunaca , sucta chungata fucunshnami mirachin . Ashtahuan shujcunaca , patsajta fucunshnami mirachin — nijurcami .
Jesusca cashnatapashmi nirca : “ ¿ Michataca cajón ucupi , na cashpaca cama ucupi churangapachu japichin ? ¿ Nachu candeleropi churangapaj japichin ?
Maijambash uyangapaj rinrita charishpaca , aliguta uyaichi ” nircami .
Jesusca cashnatapashmi nijurca : “ Ñuca imata villajujtapash , aliguta uyashpa yaringuichi . Shujcunaman canguna imashna carajpipash , chashnallatami Diosca cangunamambash caranga . Ñuca villajujta canguna uyashpa cazujpicarin , ashtahuanmi caranga .
Jesusca , cashnatapashmi nijurca : “ Taita Dios mandajujtaca , ¿ imahuanda chimbapurashun , na cashpaca ima parlohuan chimbapurashpata , chaitaca yarishunchi ?
Diosca , mostaza nishca muyuguta , shuj runa tarpushcatashnami mandajun . Chai muyuguca , cai pachapi tucui tiashca muyucunatapash yali jamzi jamzigumi .
Jesusca chimbapurashpa , tauca parlocunahuanmi Diospaj Shimitaca yachachijurca . Gentecuna yachajui ushangacamanllami parlajurca .
Chai punllallata ña tutayagrijujpimi , paipaj yachajujcunataca Jesusca : “ Cuchata chimbashunchi ” nirca .
Ña rinajujpica , ninan huaira ñapash jatarishpami , yacutaca caiman chaiman shitajurca . Shinamandami , canoaman jundamui callarijpi , canoaca ña huashajugrijurca .
Jesusca , huashaman saunata churashpami , chai canoa ucupi puñujurca . Shina puñujujpimi , rijcharishpa cashna ninajurca : — ¡ Ñucanchica , ñami huashajushpa huañugrinchi ! Ñucanchitaca , ¿ nachu llaquingui , Yachachij ? — ninajurcami .
Shina nijpimi Jesús jatarishpaca , huairatapash cuchatapash jarcashpa rimashpa , cashna nirca : — Upalla , casilla caichi — nircami . Shina nijpimi huairapash chulunyashpa , cuchapash casilla tucurca .
Paicuna chai cuchata ña chimbashpaca , Gadara shuti llactamanmi shamurca .
Canoamanda llujshijhuanmi , mapata rurachij aya jundashca shuj runaca , pambana utujumanda llujshishpa Jesustaca tuparimurca .
Jesusca , chashna nishpallami : — ¿ Ima shutita cangui ? — nishpa tapurca . Shina tapujpimi chai runaca , cashna nirca : — Huaranga Huaranga shutimi cani . Ñucanchica , ashtaca ashtacacunamari canchi — nircami .
Shina nishpami cai llactamandaca , ama caruman llujchishpa cachahuaichu — nishpa , Jesustaca mañajurca .
Chai urcu ladollapimi , ashtaca ashtaca cuchicuna micushpa purinajurca .
Shina nijpimi , chai cuchicunapi yaicuchun saquirca . Mapacunata rurachij chai ayacuna chai runamanda llujshishpaca , cuchicunapi yaicujhuanmi chai cuchicunaca , jaca jahua patamanda cuchaman huashajushpa huañurca . Chai cuchicunaca , ishcai huarangashnami carca .
Cuchicunata michijcunaca , paicuna causanajuj pueblopipash , llactacunapipash villangapajmi ninanda calpanajurca . Shina villajpimi , ima tucushcatapash ricungapaj , tucuilla gentecuna shamunajurca .
Jesuspajman chayamushpaca , ashtaca ashtaca aya jundashpa llaquichijpi causajuj runa ali tucushca tiajujtami ricunajurca . Chai runaca , churajunatapash aliguta churajushca , ali juizupimi tiajurca . Shinata ricushpami gentecunaca , ninanda manllarinajurca .
Chai gentecunamanmi , aya jundashca runa imashna ali tucushcatapash , cuchicuna imalla tucushcatapash ricushcacunaca villanajurca .
Chaimandami Jesustaca : — Cai ñucanchi llactamandaca ripailla — ninajurca .
Shina nijpimi Jesusca , canoapi tiarirca . Shina tiarijpimi , ayacunata llujchi tucushca runaca : — Ñucatapash pushahuayari — nijurca .
Ashtahuangarin Jesusca , chai runataca na paihuan richun saquishpami , cashna nirca : — Cambaj huasiman rilla . Cambaj familiapajman rishpa , canman Jatun Dios cai jatun alita rurashcata villagri — nircami .
Shina nijpi chai runa rishpaca , paiman Jesús imashna chai jatun alita rurashcatami , tucuilla Decápolis shuti pueblocunapi villai callarirca . Shina villajpimi , tucuicuna ninanda manllarinajurca .
Jesusca , canoapi tiarishpami , cutin chai cuchataca chimbarca . Chai cucha manñapi shayajujpimi , ashtaca ashtaca gentecuna paipajman tandanajumurca .
Chaimanmi , tandanajuna huasipi mandaj puramanda Jairo shuti runapash shamurca . Jesusta chai runa ricushpaca , ñapashmi paipaj ñaupajpi cungurirca .
Shina nijpimi , Jesusca chai runapaj huasiman rirca . Paitaca , ashtaca ashtaca gentecunami saruripi catishpa rinajurca .
Chaipica , yahuar shamujuj ung : uihuan chunga ishcai huatata huañujujlla causajuj huarmipashmi rijushca carca .
Chai huarmica , chashna nanaillahuan causajushpami , jambijcunapajman caita chaita rijun carca . Shina jambirijushpallami , imaguta charishcatapash tucuillata tucuchishca carca . Ima jambipash na chayajpimi , ashtahuan ashtahuan anllayajurca .
Jesuspaj churajushcapi tacarijhuanga , yahuar shamujujca ñapash chaquircallami . Shina tucushpami chai huarmica , astinshna llaquichijuj chai nanaimanda ali tucushcata yacharca .
Shina ali tucujpica , ñuca ushaihuan maijandachari ñami alichini yashpami , Jesusca tigrarishpa ricurca . Shina ricushpaca : — ¿ Maijanda ñuca churajushcapi tacarircanguichi ? — nishpami , chai tucui gentecunataca tapurca .
Shina tapujpimi paipaj yachajujcunaca , cashna ninajurca : — Cai tucui gentecunami , candaca saruripi catimunajun . ¿ Chaitaca , na ricunshnachu : ‘ ¿ Pita ñucapi tacarircanguichi ? ’ nishpa tapujungui ? — ninajurcami .
Ashtahuangarin maijan paita tacarishcatapash ricungapajmi , Jesusca muyundita ricujurca .
Shina ricujujpimi chai huarmica , ñami ali tucurcani yashpa , ninanda manllarishpa chujchurirca . Shina ali tucushca cashpami , Jesuspaj ñaupajpi cungurishpaca , na llullashpa tucuita villajurca .
Shina villajpimi Jesusca , cashna nirca : — Ñuca huahualla , ñucata tucui shunguhuan crishpami quishpirishcangui . Cunanga , ninanda cushijushpa rilla . Astinshna llaquichijuj chai nanaica , cutinga na llaquichingachu — nircami .
Shina nijujpillatami , tandanajuna huasipi mandaj Jairopaj huasimandaca , ñapash huaquin runacuna shamushpa , cashna ninajurca : — Cai Yachachijtaca , ¿ imapajta yanga yanga fiñachijungui ? Cambaj ushiguca , ñamari huañurca — ninajurcami .
Ashtahuangarin chashna ninajujta Jesús uyashpami , tandanajuna huasipi mandaj chai runataca : — Ama manllaichu , ñucatalla ali crihuai — nirca .
Jesusca , tucuicunata saquishpami Pedrota , Jacobota , chai Jacobopaj huauqui Juandalla pushashpa rirca .
Tandanajuna huasipi mandaj runapaj huasiman Jesús chayashpaca , gentecuna ninanda caparishpa huacanajujta , llaqui llaqui tianajujtami ricurca .
Huasi ucuman Jesús yaicushpaca , cashnami nirca : — ¿ Imashpata cangunaca , cashna caparishpa huacanguichi ? Cuitsaguca , na huañushcachu , puñuitallami puñujun — nircami .
Shina nijpimi , Jesustaca asishpa ricunajurca . Ashtahuangarin Jesusca , tucuillata canllaman llujchishpami , chai cuitsagupaj taitata , mamata , chai quimsa yachajujcunatalla pushashpa , chai cuitsagu sirijuj ucuman yaicurca .
Chaipica , chai cuitsagupaj maquita japishpami : — Talita cumi — nirca . Chashna nishpaca : “ Cuitsagu , candaca jatari ninimi ” nijunmi .
Shina nijpica , chai chunga ishcai huatata charij cuitsaguca , jatarishpa puri callarircallami . Shina purijujta ricushpami , gentecunaca ninanda manllarirca .
Chaimanda llujshishpaca Jesusca , paipaj llactamanmi rirca . Paipaj yachajujcunapash catishpami rirca .
Chai pueblopimi , samana punlla chayamujpica , tandanajuna huasipi yachachijurca . Jesús yachachijujta uyajcunaca , tucuilla manllarishpami , paicunapura cashna ninajurca : — ¿ Maipita chai runaca , cashnapacha yachajurca ? Cashna yachachi ushachunga , ¿ pita ushaita carashca canga ? Pipash na rurai ushanallata cashna rurangapaca , ¿ maipita yachajushcanga ?
Shina nijpimi Jesusca , cashna nirca : — Profeta runataca , shuj llactacunapirami alicachishpa chasquinajun . Ashtahuangarin paipaj llactapillata causajcuna , paipaj familiacuna , paipaj huasi ucu purallatami , ninanda na ricunayachin — nircami .
Shinamandami chai pueblopica , pipash na rurai ushanallataca na rurarca . Huañunajuj gentecunatallami , huaquingunatalla paicunapaj uma jahuapi maquita churashpa , Jesusca alichirca .
Jesusca , chai gentecuna na crijpimi , chashnachu cana carca nishpa ninanda llaquirishpa , chai uchilla llactacunapilla yachachishpa purijurca .
Chai jipami Jesusca , paipaj chunga ishcai yachajujcunata cayarca . Paicunamanmi , mapata rurachij ayacuna jundashca causanajuj gentecunamanda ayacunata llujchi ushachun ushaita cararca . Shina carashpami , ishcai ishcai richun Jesusca cacharca .
Paicuna llujshishpa rishpaca , gentecuna ninanda llaquirishpa Diospajman tigrarichunmi villajunajurca .
Shinallata aya jundashca causanajuj gentecunamandapash , ashtacacunamandami ayacunataca llujchinajurca . Shinallata huañujujcunatapash , ashtacacunatami aceiteta talishpa javishpa alichinajurca .
Jesús imata rurashpa purijujtaca , tucui gentecunami maipipash parlanajurca . Shina parlanajujta jatun mandaj Herodes uyashpami , cashna nirca : — Bautizaj Juanmi , huañushcacunapaj chaupimanda causarimushcanga . Shina cashpami paica , imata ruraitapash ushajunga — nijurcami .
Fariseocunapash , mandashca shimita huaquin yachachijcunapashmi , Jesuspajman tandanajurca . Paicunaca , Jerusalenmandami shamushca carca .
Shina cashpami fariseocunapash , mandashca shimita yachachijcunapash , Jesuspajman shamushpaca cashna tapunajurca : — ¿ Imashpata cambaj yachajujcunaca , ñaupa taitacuna yachachishpa saquishcata na cazunajun ? Ashtahuangarin mapayashca maquihuanmi micunajun — ninajurcami .
Shina tapujpimi Jesusca , cashna nishpa tigrachirca : — Mishqui shimi , jayaj shungucuna . Canguna cashna tucuna cajpillatami , Profeta Isaiasca villajurca . Chai escribishcapica , cashnami nijun :
Tucuilla gentecunata saquishpa rishpami Jesusca , huasiman yaicurca . Chaipimi : — Can chimbapurashpa parlajushcataca , ¿ nachu aliguta yachachinguiman ? — nishpa , paipaj yachajujcunaca tapunajurca .
Ashtahuangarin cashnatapashmi nijurca : — Shungu ucumanda yuyaimi , runataca mapayachin .
Chai llactamanda llujshishpa rishpaca , Tiro shuti , Sidón shuti llactacunaman chayashpami , Jesusca chayarca . Chai llactaman chayashpami , pipash ama yachachun nishpa , shuj huasiman yaicurca . Ashtahuangarin Jesús chaipi cajtaca , tucuicuna ñapash yacharcallami .
Shinallata shuj huarmipash , Jesús chaipi cajta yachashpami ñapash shamushpa , paipaj ñaupajpi cungurirca . Chai huarmica , nali aya jundashca ushitami charirca .
Ashtahuangarin Jesusca , cashnami nirca : — Huahuacunara punda micuchun shuyapai . Huahuacuna micunajujta quichushpa , alcugucunaman caranaca nalichu — nircami .
Shina nijpimi chai huarmica , cashna nirca : — Chashnapachamari capan , Apunchi Jesús . Ashtahuangarin alcugucunapash , huahuacuna jichashcataca micupanllamari — nircami .
Shina nijpimi Jesusca , cashna nirca : — Canga aligutami ningui . Cambaj ushigumandaca , ñami ayaca llujshirca . Cunanga huasita rilla — nircami .
Shina nijpi huasita rishpaca , paipaj ushiguca ali tucushca camapi sirijujtami japigrirca . Ayaca , chai cuitsamanda ñami llujshishca carca .
Tiro shuti pueblomanda tigramushpaca , Sidón shuti pueblota , Decápolis shuti llactatapash yalishpami Jesusca , Galilea cuchaman chayagrirca .
Chaimanmi , rinri na uyaj , shimipash na rimai ushaj runagutaca , Jesuspajman pushashpa shamunajurca . Chaipimi , chai runagupaj uma jahuapi , maquita churachun nishpa ninanda mañanajurca .
Shina mañanajujpimi , gentecunapaj ladomanda Jesusca , shuj ladoman pushashpa , chai runapaj ishcandi rinripi maqui dedota satirca . Shinallata t'ucashpami , jallupi tacarirca .
Shina rurashpallami Jesusca , jahua pachata vichai ricushpa , aij nishpa : — Efata — nirca . Efata nishpaca : “ Pascarichun ninimi ” nijunmi .
Shina nijhuanmi , chai runapaj rinrica pascarirca . Shinallata huatarishca jallupash ali tucujpimi , aliguta rimajurca .
Chai jipami Jesusca , chashna tucushcataca pimambash ama villachun nijurca . Ashtahuangarin cutin cutin chashna nijpipash , ashtahuanmi maipipash parlashpa purinajurca .
Shina parlajpica tucuicunami , ninanda manllarishpa cashna ninajurca : — Chai runaca , imatapash juyailla aliguta rurashpami purin . Na uyajcunapaj rinritapash pascanmi . Rimaita na ushajtapash rimachinmi — ninajurcami .
Chai punllacunapimi , ashtaca gentecunaca ima micunatapash na apashpa , Jesuspajman shamushca carca . Chaimandami Jesusca , paipaj yachajujcunata cayashpa cashna nirca :
Ashtacacunami , caru llactacunamanda shamushca . Paicunata na micuchishpa , yarjaita huasiman tigrachijpica , chaupi ñambillami na ri ushashpa urmanga — nircami .
Shina nijpimi , paipaj yachajujcunaca : — Cai jichushca pambapica , ¿ maimandata micunata carashun nipangui ? — nishpa tapunajurca .
Shina tapujpimi : — Cangunaca , ¿ mashna tandatata charinguichi ? — nishpa , Jesusca tapurca . Shina tapujpimi , paipaj yachajujcunaca : — Canchis tandagullami tian — ninajurca .
Shina nijpimi Jesusca , chai tucui gentecunata : “ Alpagupi tiaripaichi ” nirca . Ña tiarijpica , chai canchis tandaguta japishpami Jesusca , Diosta pashi nirca . Chai tandaguta asha asha chaupishpaca , tucuicunapaj ñaupajpi churachunmi , paipaj yachajujcunaman curca . Paicunaca , tucuilla gentecunamanmi caranajurca .
Shinallata paipaj yachajujcunaca , uchilla pijicunatapash huaquingutallami charishca carca . Chai pijimandapash , Diosta pashi nishpa mañashpami : — Caigutapash carapaichi — nishpa Jesusca , paipaj yachajujcunaman curca .
Shina carajpimi chai gentecunaca , na munangacaman micunajurca . Paicuna na micui ushashcataca , canchis canasta jundatami , paipaj yachajujcunaca tandachirca .
Chai jipami fariseocunaca , Jesuspajman shamushpa ninanda nalicachishpa rimai callarirca . Imata tigrachijpipash juchachingapaj munashpami , jahua pachamanda imatapash rurashpa ricuchijuchun mañanajurca .
Shina nijpimi Jesusca , paipaj espiritupi ninanda llaquirishpa , cashna nirca : — Cunan viñaicunaca , ¿ imashpata imatapash rurashpa ricuchijuchun mañan ? Na llullashpami , cangunataca cashna nini : Cunan miraicunamanga , imatapash na rurashpa ricuchishcachu canga — nircami .
Shina nishpallami fariseocunataca saquishpa , cutinllata Jesusca canoapi tiarishpa , cucha caishuj manñaman chimbarca .
Jesuspaj yachajujcunaca , tandacunata apanata cungashpami , shujlla tandagutalla apashpa canoapi rinajushca carca .
Ña cuchata rijushpami Jesusca , paipaj yachajujcunata cashna nishpa mandarca : — Aliguta uyahuaichi . Pactarallapash fariseocunapaj , Herodespaj levaduratara chasquinguichiman — nircami .
Shina nijpi paicunapura parlarishpaca : — Tandata na apamushcata yachashpami , shina nijun — ninajurca .
Paipaj yachajujcuna chashna parlanajujta yachashpami , Jesusca cashna nirca : — ¿ Imashpata tandaca illanchimari ninajunguichi ? Ñuca imata rurashcatapash , ¿ narachu entendi ushanguichi , narachu yachai ushanguichi ? ¿ Cunangaman shinlli shungurachu canguichi ?
Ñavita charishpapash , ¿ nachu ricunguichi ? Rinrita charishpapash , ¿ nachu uyanguichi ? ¿ Nachu yaringuichi ?
Jesusca cashnatapashmi nirca : — Canchis tandata chaupishpami , chuscu huaranga gentecuna micuchun cararcani . Chai puchushcataca , ¿ mashna canasta jundatata tandachircanguichi ? — nircami . Shina nijpimi : — Canchis canasta jundatami tandachircanchi — ninajurca .
Shina nijpimi : — ¿ Chashna cajpitachu nara ali yachai ushanguichi ? — nishpami Jesusca , paipaj yachajujcunataca tapurca .
Shina mañajpimi , chai ñausa runagutaca , maquimanda aisashpa , chai uchilla llactamanda shuj ladoman pusharca . Shina pushashpami Jesusca , chai ñausa runagupaj ishcandi ñavipi t'ucata churashpa , umapi maquita churashpa : — ¿ Imagutapash ricui ushanguichu ? — nishpa tapurca .
Chai jipami , Cesarea Filipo shuti pueblo ladolla uchilla llactacunaman Jesusca , paipaj yachajujcunandi rijurca . Ña chaupi ñanda rijushpami : — Gentecunaca ñucataca , ¿ maijan yashpashi ricuhuan ? — nishpa , paipaj yachajujcunataca tapurca .
Shina nijpimi paicunaca , cashna nishpa tigrachinajurca : — Huaquingunaca , Bautizaj Juanmi canga ninajunmi . Huaquingunaca , Profeta Eliasmi canga ninajunmi . Shujcunaca , Profeta puramanda maijambashmi canga ninajunmi — ninajurcami .
Shina nijpimi , Jesusca : — Ñuca maijan cajtapash , pimambash na villanachu canguichi — nijurca .
Shina nishpallami Jesusca , paipaj yachajujcunaman cashna nishpa yachachi callarirca : — Runa Aichayu tucushca ñucaca , ninanda llaquichi tucunapachami cani . Mandaj rucucunapash , curacunata mandajcunapash , mandashca shimita yachachijcunapash , ñucataca na ricunayachishpa huañuchijpi huañunapachami cani . Shina huañushpapash , quimsa punllahuanga causarishallami — nijurcami .
Chaitaca , paipaj yachajujcuna aligutapacha yachachunmi villajurca . Shina nijpimi Jesustaca , paitalla shujman pushashpa , Pedroca ninanda jarcashpa rimajurca .
Ashtahuangarin Jesusca , paipaj yachajujcunata tigrarishpa ricushpami , Pedrotaca ninanda jarcashpa rimashpa cashna nirca : — ¡ Ñuca ñaupajmanda anchuri , Satanás ! Canga , Taita Dios imata pactachigrijujtaca na yachanguichu . Ashtahuangarin gentecuna imata yarijujtallami nijuhuangui — nircami .
Shina nishpallami Jesusca , paipaj yachajujcunatapash , caishuj gentecunatapash cayashpa cashna nijurca : — Maijan cashpapash ñucata catingapaj munashpaca , paipaj causaita na llaquishpa , paipaj cruzta aparinshna ñucata catihuachun .
Shina villajushpami , sucta punlla jipaca Pedrotapash , Jacobotapash , Juandapash , paicunatalla pushashpa Jesusca urcuman rirca . Paicunapaj ñaupajpimi , punchapamba tucushpa Jesusca ricurirca .
Pai churajushcapash , yura yura rasushna punchapamba tucushpami ricurirca . Cai pachapica , pipash na chashna yuraj yurajtaca tajshai ushanllu .
Shinallata Eliaspash , Moisespash Jesushuan parlanajujtami , paipaj yachajujcunaca ricurca .
Shina ricushpami Pedroca , Jesusta cashna nirca : — Ñucanchica , alipajmari shamupashcanchi , Yachachij . Cunanga , quimsa chugllagutami rurapashun ninchi . Shujtaca canman , shujtaca Moisesman , shujtaca Eliasmanmi ruragrinchi — nircami .
Shina nijujpillatami , fuyu llandushpa paicunataca , ñapash quilparca . Chai fuyu ucumandaca , cashna rimajmi uyarirca : — Caimi , ñuca juyashca Churigu . Paitami uyana canguichi — nircami .
Shina nishca jipami , chai yachajujcunaca muyundi ricunajurca . Shina ricushpaca pipash illajpi , Jesuslla paicunahuan shayajushcatami ricunajurca .
Chai urcumanda urai shamunajushpami Jesusca , chai quimsa yachajujcunataca cashna nirca : — Canguna ricushcataca , pimambash na villanachu canguichi . Runa Aichayu tucushca ñucami , huañuchi tucushpapash , huañushcacunapaj chaupimanda causarina cani . Chai jipaca , canguna ricushcataca villanguichilla — nircami .
Shina nishcata cazushpami , pimambash na villanajurca . Ashtahuangarin paicunapura parlarishpami : — ‘ Huañuchi tucushpapash causarishami ’ nishpaca , ¿ imamandashi shina nijun ? — ninajurca .
Shina ninajushpami : — Mandashca shimita yachachijcunaca , ¿ imashpata : ‘ Eliasrami punda shamunga ’ ninajun ? — nishpa , Jesustaca tapunajurca .
Shina tapujpimi Jesusca , cashna nishpa tigrachirca : — Na llullashpami nini : Elías ñaupashpa shamushpami , tucui imagutapash alichijunga . Runa Aichayu tucushca ñucata ninanda na ricunayachishpa llaquichinamandaca , ¿ imashnata escribishca tiajun ?
Jesusca , paita shuyanajuj yachajujcunapajman chayamushpami , ashtaca gentecuna paicunataca chaupipi churashca shayanajujta ricurca . Chai yachajujcunahuanga , mandashca shimita yachachijcunapash fiñanajushpa rimarinajujtami ricurca .
Chai tucuilla gentecunaca , Jesús shamujujta ricushpami , manllarishpa tuparingapaj calpanajurca . Paita tuparishpaca , alillachu shamujupangui ninajurcami .
Chai jipami : — ¿ Imatata chaicunahuanga nirinajunguichi ? — nishpa Jesusca , paipaj yachajujcunata tapurca .
Shina tapujpimi , chai gentecunamanda shuj runaca , Jesustaca cashna nijurca : — Yachachij , ñuca churigutami upayachij aya jundashca cajpi , cambajman apamuparcani .
Chai ayami , maipi cashpapash juizuta tucuchishpa alpapi urmachin . Quirutapash canirishpami , babasta shimiman shitapan . Shina cashpami , ashtahuan tulluyashpa catijupan . Ayata llujchipaichi nishpami , cambaj yachajujcunaman mingajuparcani . Ashtahuangarin paicunaca , na llujchi usharcachu — nijurcami .
Shina nijpimi Jesusca , paicunata cashna nirca : — ¡ Ñucata napacha ali crij miraicunalla . ¿ Ima horascamanda cangunahuanga , cashna cashayari ? ¿ Ima horascamanda cangunahuanga llaquirijushallayari ? Chai huambragutaca , caiman apamugrichi — nircami .
Shina apamujpi chai aya , Jesusta ricushpaca , chai huambrataca alpapi urmachishpami , ninanda chujchuchirca . Chai huambraca , shimipash babasapami caiman chaiman shitarijurca .
Shina sirijujpimi , chai huambrapaj taitataca : — ¿ Ñachu unaita cashna causajun ? — nishpa , Jesusca tapurca . Shina tapujpimi chai taitaca , cashna nijurca : — Huahuamandapachami cashna causajupan .
Ayaca , huañuchingapaj munashpami ninacunapi , yacucunapi cutin cutin shitajunlla . Can imashnallapash alichi ushashpaca , ñucanchita llaquishpa ayudahuayari — nijurcami .
Shina nijpimi Jesusca , cashna nirca : — Can ali crijpica , ali tucungallami . Maijambash ali crijpaca , imatapash rurai ushanallami — nircami .
Shina nijpimi chai huambrapaj taitaca , cashna nishpa caparirca : — Ari , crinipachami . Ashtahuan tucui shunguhuambacha cringapaj ayudahuai — nircami .
Jesusca , ashtaca gentecuna jundamujta ricushpami , mapata rurachij ayataca ninanda rimashpa cashna nirca : — Cai huambrata upayachishpa , rinripash ama uyachun charij aya , candaca llujshi ninimi . Cutinga , na tigrashpa yaicunguichu ninimi — nircami .
Shina nijpimi , chai huambrataca ninanda caparichishpa , ninanda chujchuchishpa ayaca llujshirca . Shina llujshijpimi , chai huambraguca huañushcashna sirijurca . Chashna sirijujta ashtaca gentecuna ricushpaca : — Huañushcamari — ninajurcami .
Chashna ninajujpipash chai huambragutaca , maquimanda aisashpami Jesusca jatarichirca . Shina jatarichijpica , aliguta shayarircallami .
Chai jipami Jesusca , shuj huasiman yaicurca . Chaipimi : — ¿ Imashpata ñucanchica , chai ayataca na llujchi usharcanchi ? — nishpa , paipaj yachajujcunaca tapunajurca .
Shina tapunajujpimi Jesusca , cashna tigrachirca : — Na micushpa ninanda Diosta mañashpallami , chashna ayataca llujchi ushana — nircami .
Chaimanda llujshishpaca , Galilea llactatami yalinajurca . Chaita yalijujtaca , pipash ama yachachunmi Jesusca munarca .
Ashtahuangarin imamanda chashna yachachijujtapash , paipaj yachajujcunaca na ali yachai usharcachu . Na yachai ushashpa manllashpami , na tapui ushanajurca .
Jesusca , Capernaum shuti puebloman chayashpami , huasiman chayarca . Chai huasipi cashpami : — Cangunaca , ¿ imatata ñandaca parlashpandi catimurcanguichi ? — nishpami Jesusca , paipaj yachajujcunata tapurca .
Shinamandami Jesusca tiarishpa , paipaj chunga ishcai yachajujcunata cayashpa cashna nirca : — Maijambash punda cangapaj munashpaca , tucuicunapaj jipa tucushpa tucuillapaj servij cachun — nircami .
Shina nijushpami , shuj huahuata paicunapaj chaupiman churamurca . Chai huahuata marcashpami , Jesusca paicunata cashna nirca :
Shina nijujpimi Juanga , cashna nishpa tigrachirca : — Yachachij . Cambaj shutipi rimashpami , shuj runaca ayacunata gentecunamanda llujchijurca . Paica , ñucanchihuanga na cumba tucushpa , canda catijunllu . Shinata ricushpami , ama chashna ruraichu nishpa jarcarcanchi — nircami .
Shina nijpimi Jesusca , cashna nirca : — Na jarcashpa saquinallami canguichi . Maijan runapash , ñuca shutipi rimashpa , pipash na rurai ushanallata rurashca jipaca , ñucata nalicachishpaca napacha rimai ushangachu .
Maijambash cai uchillagucunashna ñucata crishpa catinajujta nitijachinshna pandachij runataca , molino jatun rumita cungapi huatashpa , mama cuchapi shitashpachari ashtahuan ali canman .
Cambaj maqui imatapash nalita rurachingapaj munajpica , muchunguilla . Chashna shujlla maquihuan causaita causangapaj rinami , cambaca ashtahuan ali . Ashtahuangarin pipash na huañuchi ushanalla ucu pacha ninapi ishcandi maquihuan rupangapaj rinaca , napacha alichu .
Ucu pachapica , jurucunapash na huañunllu , ninapash rupaita rupajunllami .
Ninahuanmi , tucuicuna cachihuan javi tucushcashna canga . Diosman animalta carashpa huañuchishpa , cachihuan javishcashnami canga .
Cachica aligumi . Ashtahuangarin cachi amindayajpica , ¿ imahuanshi mishquiyachi ushanguichiman ? Cachigushnami , cangunallata aligutapacha causana canguichi . Caishuj chaishuj na fiñanajushpa , aligutapachami causana canguichi — nijurcami .
Capernaum pueblomanda llujshishpaca , Jordán yacuta chimbashpami , Judea llactaman Jesusca chayagrirca . Paipajman ashtaca gentecuna shamujpimi Jesusca , pai yachachishpa purinshnallata cutin yachachijurca .
Shina yachachijujpimi fariseocuna shamushpa , Jesusta cashna ninajurca : — Maijan runapash , paipaj huarmita jichushpaca , ¿ ñucanchita mandashca shimipi nijunshna alichu canga ? — ninajurcami . Paicunaca , imata tigrachijpipash juchachingapajmi , chashna tapunajurca .
Shina tapujpimi : — Cangunata Moisés mandashca shimipica , ¿ imatata nijun ? — nishpa , Jesusca tapurca .
Shina tapujpimi fariseocunaca , cashna nirca : — Moisesca , huarmita jichushpa saquina cartata cushpaca , jichunallami nishcami carca — ninajurcami .
Shina nijpimi Jesusca , paicunataca cashna nirca : — Canguna shinlli shungucuna cajpimi , chashna jichunallami nishpa Moisesca mandarca .
Ashtahuangarin Taita Diosca , tucuita rurai callarishpaca , jaritapash , huarmitapashmi rurarca .
Shinamandami jarica , taitata mamata saquishpa , paipaj huarmihuan causangapaj tandanajunga .
Chashna cashpami , Taita Dios tandachishcataca , maijan runapash na shicanyachi ushan — nircami .
Paipaj yachajujcunaca Jesushuan , huasi ucupi tianajushpami , pai imata yachachishcataca cutin yachachihuai ninajurca .
Shina nijpimi Jesusca , paicunata cashna nijurca : — Maijan runapash , paipaj huarmita jichushpa shujhuan cazarashpaca , huainayashpami causajun .
Shinallata maijan huarmipash , paipaj cusata jichushpa shujhuan cazarashpaca , huainayashpallatami causajun — nijurcami .
Chai jipami , huahuacunapaj uma jahuapi maquita churachun nishpa , Jesuspajman apamunajurca . Ashtahuangarin huahuacunata apamujcunataca , paipaj yachajujcunaca jarcashpami rimanajurca .
Chashna rimanajujta ricushpami , Jesusca fiñarishpa , paipaj yachajujcunata cashna nirca : — Huahuacuna ñucapajman shamunajujtaca , na jarcashpa saquinallami canguichi . Taita Dios mandajuj llactaguca , cai huahuacunashna shamujcunapajllami .
Na llullashpami , cangunataca cashna nini : Taita Dios mandajuj llactagupi causangapaca , cai huahuacunashnami munanana canguichi . Na chashna munashpaca , Dios mandajuj llactaguman yaicuitaca na ushangachu — nircami .
Shina nishpallami Jesusca , huahuacunata marcashpa , paicunapaj uma jahuapi maquita churashpa bendiciajurca .
Chaimanda llujshishpa ñanda rijujpimi , shuj runaca calpamushpa , Jesuspaj ñaupajpi cungurirca . Shina cungurishpaca : — Causaita causagrinata ñuca charingapaca , ¿ imatata rurana capani , aliguta Yachachij ? — nishpami tapurca .
Shina tapujpimi Jesusca , chai runata cashna nirca : — ¿ Imashpata ñucataca , aliguta yachachij cangui nihuangui ? Pipash alica , na tianllu . Taita Diosllami , alica tian .
Dios mandashca shimicunapi cashna nijujtaca , canllata yachanguimi . ‘ Cazarashca jahua ama shujhuan causanguichu , ama pitapash huañuchinguichu , ama shuhuanguichu , shujcunatapash ama chashnapachami nishpa juchachishpa villanguichu , ama umachinguichu , cambaj taitata mamatapash alicachingui ’ nijunmi — nircami .
Shina nijpimi , chai runaca cashna nirca : — Mandashca shimipi chashna nijujtaca , huahuamandapachami tucuillata pactachijupani , Yachachij — nircami .
Shina nijpimi , chai runataca ninanda llaquishpa ricushpa Jesusca , cashna nirca : — Cashnata pactachinarami cangui . Cunanga , can imata charishcatapash tucuillata jatushpa , chai culquitaca imagutapash na charijcunaman caragri . Chashna carashpaca , jahua pachapimi charij cangui . Cruzta aparinshna ñucata catingapaj tigramugrilla — nircami .
Jesús chashna nijpica , chai runaca ninan charij cashcamandaca , ninanda llaquirishpa rircallami .
Shina rijpimi Jesusca , muyundita chai gentecunata ricujurca . Shina ricujushpami , paipaj yachajujcunaman cashna nijurca : — ¡ Ninan charijcunaca , Taita Dios mandajuj llactagupi causangapaca , napacha ucha yaicui ushangachu ! — nijurcami .
Chai shimicunata nijpimi paipaj yachajujcunaca , ninanda manllarirca . Ashtahuangarin Jesusca , paicunataca cashnatapashmi nirca : — Ñuca huahuacunalla . Imata ninanda charishpapash , chaitalla yariashpa causajcunapaca , Taita Dios mandajuj llactaguman yaicungapaca , ninan shinllipachami .
Shina nijpicarin paipaj yachajujcunaca , ashtahuan manllarishpami , paicunapura cashna ninajurca : — Shinaca , ¿ pita quishpiri ushangayari ? — ninajurcami .
Shina ninajujpimi Jesusca , paicunata ricushpa cashna nirca : — Gentecunapaca napacha ushanallachu . Ashtahuangarin Taita Diospaca , na chashnachu . Taita Diospaca , imata ruraitapash ushanallami — nircami .
Shina nijpimi Pedroca , cashna nirca : — Ricui , ñucanchica imaguta charishcatapash tucuita saquishpamari , candaca catinajunchi — nircami .
Shina nijpimi Jesusca , cashna nijurca : — Na llullashpami , cangunataca cashna nini : Ñucatapash , ali villaitapash catijushpami , huasita , huauquicunata , panicunata , taitata , mamata , huahuacunata , alpacunata maijan cashpapash saquinga .
Ashtahuangarin ashtacacuna pundapi churai tucushpa causajcunaca , huashamanmi churai tucunajunga . Shinallata huashaman churai tucushpa causajcunaca , pundapimi churai tucunajunga — nijurcami .
Jesusca , Jerusalenman vichai rijushpami , paipaj yachajujcunataca catichishpa , ñanda rijurca . Paicunaca , manllarishca cashpami , ninanda manllashpa rinajurca . Shinamandami Jesusca , paipaj chunga ishcai yachajujcunatalla , ashaguta ladoman pusharca . Paicunamanmi , gentecuna paita imata ruranatapash , cashna nishpa villajurca :
Paicunami , ñucataca asishpa ricushpa , astishpa , t'ucashpa churanga . Chai jipami huañuchihuanga . Huañuchijpipash , quimsa punllahuanga causarishallami — nijurcami .
Chai jipami , Zebedeopaj churicunaca Jacobondi , Juandi , Jesuspajman quimirirca . Paicunaca : — Yachachij , ñucanchi mañashcaguta , ¿ nacha uyahuanguiman ? — ninajurcami .
Shina nijpimi : — Cangunaca , ¿ imagutata rurachun munanguichi ? — nishpa , Jesusca tapujurca .
Shina tapujpimi , paicunaca cashna nijurca : — Can punchapambagu tiarishpaca , ¿ nacha ñucanchitaca , shujtaca ali ladoman , shujtaca lluqui ladoman tiachinguiman ? — ninajurcami .
Shina nijpimi Jesusca , cashna nirca : — Na yachaimandami , chashna mañahuanguichi . ¿ Cangunaca , ñuca ufiana vasomanda ufiai ushanachu canguichi ? Na cashpaca , ¿ ñuca bautizarinashna bautizari ushanachu canguichi ? — nircami .
Shina nijpimi , paicunaca : — Ari , ushapashunllami — ninajurca . Shina nijpimi Jesusca , cashna nirca : — Ñuca ufiana vasomanda ufianguichipachami . Ñuca bautizarinashna bautizaritapash ushanguichimi .
Chai ishcai purahuanlla Jesús parlanajujta uyashpami , caishuj chungapura yachajujcunaca Jacobotapash , Juandapash ninanda fiñarca .
Ashtahuangarin Jesusca , paicunata cayashpami cashna nijurca : — Llactacunata jatun mandajcunami , shuj llactapi causajcunataca ninanda mandashpa charin . Shinallata mandaj puracunapash , ashtahuan mandai ushajllami , caishujcunatapash mandashpa charin . Chaitaca , cangunallata yachanguichimi .
Ashtahuangarin canguna purapica , na chashna cangachu . Canguna purapi maijambash mandaj tucungapaj munashpaca , cangunata servishpa causachun ninimi .
Runa Aichayu tucushca ñucapash , ñucata servihuaichi ningapaca , na shamurcanichu . Ashtahuangarin shujcunata servishpa , ashtacacunata ñuca huañushpa quishpichingapajmi shamurcani — nijurcami .
Chai jipami Jesusca , paipaj yachajujcunandi , ashtaca ashtaca gentecunandi , Jericó shuti puebloman shamunajurca . Jericó pueblomanda llujshishpa rinajujpimi , shuj ñausa runaguca , culquita mañashpa ñan ladopi tiajushca carca . Chai runaca , Timeo shuti runapaj churi Bartimeo shutimi carca .
Paica : “ Nazaret pueblomanda Jesusmi shamujun ” nijta uyashpami : — ¡ Ñaupa taita Davidpaj Churi Jesús , ñucataca llaquihuayari ! — nishpa , capari callarirca .
Shina caparijujpimi upallayachun , ashtacacuna jarcanajurca . Shina jarcajpipash : — ¡ Davidpaj Churi , ñucataca llaquihuayari ninimi ! — nishpami , ashtahuan shinllita caparirca .
Shina caparijujpi Jesús shayarishpami , chai runaguta pushamuchun mandarca . Shina mandajpi , chai ñausa runaguta pushagrishpaca : — Cunanga cushijushpa jatari . Candaca shamuilla ninmari — ninajurcami .
Shina nijpica , pai jahualla churajushcatapash shitashpa jatarishpami , chai runaguca Jesuspajman chayamurca .
Shina shamujpimi : — Canga , ¿ imagutata rurachun munangui ? — nishpa , Jesusca tapurca . Shina tapujpica : — Ñuca ñavigu ricuchun alichihuai , Yachachij — nishpami , chai ñausa runaguca mañarca .
Shina nijpimi Jesusca , cashna nirca : — Aliguta can crishcamandami , ña quishpirishcangui . Cunanga rilla — nircami . Shina nijpimi chai runaguca , ñapash ricurca . Shina ricushpaca , Jesusta catishpa chai ñandallata rircallami .
Jerusalenman Jesús ña chayajushpaca , Betfagé shuti , Betania shuti pueblocunamanmi chayamurca . Chai ñaupajpica , Olivos shuti lomagupashmi tian . Chaiman chayajushpami Jesusca , paipaj yachajuj puramanda ishcaita cacharca .
Canguna cacharijujpica : ‘ ¿ Imapajta apanajunguichi ? ’ ningami . Shina nijpica : ‘ Apunchi Jesús apamugri ’ nijpimi , apanajupanchi . Ñapash apamupashunllami ninguichi — nishpami cacharca .
Paicuna rishpaca , huasi pungu ñambi , shuj maltun burroguta huatashcata tarishpami cacharinajurca .
Shina tapujpimi , Jesús mandajpi rishca chai ishcai yachajujcunaca , pai mandashcashnallata ninajurca . Shina nijpica , apachun saquircallami .
Ña Jesuspajman chai maltun burrohuan chayamushpaca , paicunapaj jahualla churajunacunatami , lomopi churanajurca . Shina churajpimi Jesusca , maltun burro jahuapi tiarirca .
Jesús ña rijujpica , ashtaca gentecunami paicunapaj churajunata ñambi mandanajurca . Shinallata huaquingunaca , quiru malquicunata cuchushpami ñambi mandanajurca .
Chai gentecunaca , Jesusta chaupipi churashpami ñaupatapash , huashatapash shamunajurca . Paicunaca , cashna nishpami ninanda caparinajurca : — ¡ Diosca ninanda alicachi tucushca cachun ! ¡ Jatun Diospaj shutipi shamujujca , aligumari cangui ni tucushca cachun !
¡ Ñucanchipaj ñaupa taita David mandajushca llactagupi mandangapaj shamujujca , aligumari cangui ni tucushca cachun ! ¡ Jahua pachapi tiajuj Diosca , ninanda alicachi tucushca cachun ! — ninajurcami .
Jesusca Jerusalenman yaicushpaca , Diospaj huasimambashmi yaicurca . Chai huasitaca , tucui ladotami Jesusca muyundita ricujurca . Shina ricushpami ña tutayajujpica , paipaj chunga ishcai yachajujcunandi Betania puebloman rirca .
Chai cayandi punllami , Betania pueblomanda llujshishpa rijushpa , Jesusca ninanda yarjachirca .
Chashna imapash na fucushcata Jesús ricushpami : — Can na fucushcamandaca , ima horapash pipash na ashtahuan micungachu — nirca . Chashna nijujtaca , paipaj yachajujcunami uyarca .
Jerusalenman chayamushpami Jesusca , Diospaj huasiman yaicurca . Chai ucumandaca , jatushpa tianajuj runacunatapash , randishpa purijcunatapash , llujchishpami calpachirca . Culquicunata randishpa jatushpa tianajushca mezacunatapash , palomacunata jatujcuna tianajushca bancocunatapash urmachishpami saquirca .
Diospaj huasi ucuta imatapash aparishpa yalichumbash , na saquircachu .
Jesusca , chai gentecunataca cashna nishpami yachachijurca : — ¿ Nachu escribishcapica : ‘ Ñuca huasica , tucui llactacunapi causajcuna ñucata mañana huasimi ni tucushcami canga ’ nijun ? Ashtahuangarin cangunaca , shuhuacuna pacajuj utujutashnami , cai huasitaca rurashcanguichi — nircami .
Jesús chashna nijujtaca , curacunata mandajcunapash , mandashca shimita yachachijcunapashmi uyanajurca . Shina uyashpami paicunaca , imashna huañuchinata yarinajurca . Jesús yachachijujtaca , tucui gentecunami cushijushpa uyanajurca . Paitara catinata manllashpami , chai runacunaca huañuchingapaj munarca .
Ña tutayajujpimi Jesusca , paipaj yachajujcunandi , Jerusalén pueblomandaca llujshishpa rirca .
Chai cayandi tutamanda yalinajushpami , jigos yurataca sapimandapacha chaquishca shayajujta ricunajurca .
Pedroca , chai yurata ricushpami , Jesús ninanda nalicachijushcata yarishpa : — Ricui , Yachachij . Can ninanda nalicachishca yuraguca chaquishcamari — nirca .
Shina nijpimi Jesusca , paicunata cashna nijurca : — Taita Diostaca , tucui shunguhuambachami crina canguichi .
Shinamandami cangunataca , cashna nini : Diosta tucui shunguhuan crishpa , japishapachami yashpa mañajpica , chaica pactangallami .
Shinallata Diosta mañajushpaca , canguna maijandapash imamandapash fiñashca cashpaca , uchami ali tucuna canguichi . Shina ali tucujpimi , jahua pachapi tiajuj cangunapaj Taitaca , canguna rurashca juchacunataca anchuchinga .
Chai jipami , Jerusalenman cutin tigranajurca . Diospaj huasi ucupi Jesús purijupimi , curacunata mandajcunapash , mandashca shimita yachachijcunapash , mandaj rucucunapash , paipajman ñapash quimirimurca .
Shina nijpimi Jesusca , paicunata cashna nirca : — Ñucapashmi , cangunata shujta tapugrini . Ñuca tapujpi canguna tigrachijpica , ñucapash pipaj ushaihuan chashna rurajushcata villashallami .
Shina tapujpimi , paicunapura cashna nishpa parlarirca : — ¿ Ima nishunchita ? ‘ Juanga , jahua pachamanda cachamujpimi shamurca ’ nijpica : ‘ ¿ Imashpata pai villashcataca , na crircanguichi ? ’ ningami .
‘ Runacuna cachamujpillami shamurca ’ nitapash , na ushanchica — ninajurcami . “ Profeta Juanbachami shamushca ” nishpami , tucuilla gentecunaca rijsishca carca . Shinamandami manllashpa paicunaca , imatapash na ni usharca .
Chashna imatapash na ni ushashpami : — Na yachapanchica — nishpa , Jesusman tigrachinajurca . Paicuna chashna nijpimi , Jesuspash cashna nirca : — Ñucapash , maijambaj ushaihuan chashna rurajushcataca , na villashachu — nircami .
Chai jipallami Jesusca , chimbapurashpa parlana shimicunahuan cashna nijurca : “ Shuj runagumi , paipaj alpapi uvascunata tarpurca . Chai tarpushca alpataca , muyunditami patata rurashpa jarcarca . Chaipillatami , uvasta cutana pushtutapash rurarca . Shinallata shuj jatun torretapashmi rurarca . Shina rurashpallami , alpata trabajaj shuj runacunaman chai alpata partido cushpa , caru llactaman rirca .
Ña fucuna punllacuna pactajpimi , chai alpayu runaca , uvas fucushcaguta chaupiguta carai nishpa apamugrichun , alpata trabajaj chai runacunapajman , paita servij runaguta cacharca .
Ashtahuangarin chai runacunaca , chai servij runagu chayajpica japishpami , macashpa imatapash na cushpa tigrachirca .
Chashna tigrachijpimi , chai alpayu runaca , cutin shuj servijta cacharca . Paitapash rumicunahuan umata faquishpami , ninanda rimashpa pingaichishpa tigrachirca .
Chashna tigrachijpimi , chai alpayu runaca , cutinllata shuj servijta cacharca . Paitacarin huañuchircami . Shina huañuchijpipash , chai alpayu runaca , ashtahuan tauca runacunatami cacharca . Paicunatapash , huaquingunataca macashpa , huaquingunataca huañuchishpami saquirca .
Tucuicunapaj jipaca , chai alpayu runaca , paipaj juyashca shujlla churigutami cachangapaj charirca . ‘ Ñuca churigutaca , nachari imatapash rurangachu ’ yashpami , paipaj churigutapacha cachamurca .
Ashtahuangarin alpata trabajaj chai runacunaca , pai purami cashna ninajurca : ‘ Paillami , cai alpata japinga . Paita huañuchingapaj shamuichi . Pai huañujpica , chai alpaca ñucanchipajmi canga ’ ninajurcami . Shina nishpami , paicunapura parlarinajurca .
Chai churigutacarin japishpa huañuchishpami , uvas chagramandaca llujchishpa shitarca .
Chashna rurashcamandaca , chai alpayu runaca , ¿ imatashi ruranga ? Pai shamushpaca , chai alpata trabajaj runacunataca huañuchishpami , uvas chagratapash shujcunaman cunga .
Dios escribichishca Shimipi ima nijujtapash , ¿ nachu leyishcanguichi ? Chaipica , cashnami nijun :
Chai jipami , huaquin fariseocunatapash , mandaj Herodespaj puracunamandapash Jesuspajman cachamurca . Imata tapujpipash , nalita tigrachijpica juchachingapajmi , paicunaca shamurca .
Shina shamushpami , cashna ninajurca : — Yachachij , can na llullashpa yachachijujtaca yachapanchimi . Canga , pi mandachumbash na minishtinguichu . Gentecuna imashna cajtapash na ricujunguichu . Ashtahuangarin Taita Dios munashcashna causachunmi , pimambash na llullashpa yachachijungui . Cesarman impuestota cunaca , ¿ ñucanchita mandashca shimipi nijunshna alichu , nachu ali ? ¿ Cunallachu canchi , nachu cuna canchi ? — nishpami tapunajurca .
Ashtahuangarin shimihuanlla cashna juyailla rimaj tucushpa tapunajujta yachashpami , Jesusca cashna nirca : — ¿ Imashpata cangunaca , imata tigrachijpipash juchachingapaj shamunguichi ? Chai culquita apamuichi , ricusha — nircami .
Paicuna culquita cujpi ricushpaca : — ¿ Pipaj ñavita , pipaj shutita , cai culquipica tiajun ? — nishpami , Jesusca tapurca . Shina tapujpimi : — Cesarpajmi — ninajurca .
Shina nijpimi Jesusca , paicunata cashna nirca : — Cesarpaj cajpica , Cesarmanllatami cuna canguichi . Ashtahuangarin Taita Diospaj cajtaca , Taita Diosmanmi cuna canguichi — nircami . Shina nijpica ninandami manllarinajurca .
Chai jipami saduceocunaca , Jesuspajman shamurca . Paicunaca : “ Huañushcacuna na causaringachu ” nishpa purijcunami . Paicunami Jesustaca , cashna nishpa tapurca :
Ñucanchi llactapica , canchis huauqui puracunami tiarca . Punda huauqui cazarashpaca , huahuacunata nara charishpallatami , huarmitaca saquishpa huañurca .
Huañushcacuna causarimui punllapica , ¿ maijambajta huarmi canga ? Chai huarmitaca , chai tucui canchis purami cazararca — nishpami tapunajurca .
Shina tapujpimi Jesusca , paicunaman cashna nishpa tigrachirca : — Cangunaca , ¿ nachu Dios escribichishca Shimitapash , pai ninan ushaita charijtapash na yachashpa , chashna pandanguichi ?
Huañushcacunapaj chaupimanda causarishpaca , pipash na cazarangachu . Cazaranajunaca , napacha tiangachu . Ashtahuangarin jahua pachapi tiaj angelcunashnami canga .
Huañushcacuna causarinataca , Taita Diosmi : ‘ Ñucami , Abrahambaj , Isaacpaj , Jacobopaj Taita Dios cani ’ nishpa , zarza nishca yura rupajuj chaupimanda , Moisesman villarca . Moisés escribishca libropi chashna nijujtaca , ¿ cangunaca narachu leyishcanguichi ?
Imata tapujpipash Jesusca , aligutami tigrachijurca . Chaita uyajushpami , mandashca shimita yachachij puramanda shuj runaca , Jesuspajman quimirishpa cashna tapurca : — Mandashca shimicunaca , ¿ maijanda ashtahuan yali ali capan ? — nishpami tapurca .
Shina tapujpimi Jesusca , cashna nishpa tigrachirca : — Mandashca shimicunamanda tucuitapash ashtahuan yali aliguca , cashnami nijun : ‘ Uyaichi , israelcuna . Jatun Diosca , ñucanchi Taita Diosmi , shujlla Jatun Diosmi tian .
Cambaj Jatun Taita Diostaca , tucui shunguhuan , tucui almahuan , tucui yuyaihuan , cambaj tucui ushaihuambash juyangui ’ nijunmi . Chashna nishpa mandashca shimimi , tucuita yali ashtahuan aliguca tiajun .
Chaipaj cati mandashca shimipash , chashnallatami nijun : ‘ Cambaj cumba runagutaca , imashna can juyarinshnallata juyangui ’ nijunmi . Cai ishcai mandashca shimicunata yali ashtahuan shuj aliguca , na tianllu — nijurcami .
Shina nijpimi , mandashca shimita yachachij runaca , cashna nijurca : — Canga , aligutami nihuangui , Yachachij . Can nishcashnapachami , Taita Diosca shujlla tiapan . Ashtahuan shuj diosca , na tianllu .
Taita Diostaca , tucui shunguhuan , tucui yuyaihuan , tucui almahuan , tucui ushaihuanmi juyana . Shinallata cumba runagutapash , quiquin juyarinshnallatami juyana . Shina causanami , Taita Diosman animalcunata cushpa tucuillata rupachishcatapash , imaguta carashcacunatapash ashtahuan yali ali capashca — nijurcami .
Chai runa alipacha yachajushca cashpa , chashna tigrachijta ricushpami , Jesusca cashna nirca : — Canga , Taita Dios mandajujmandaca , na carupi causajunguichu — nircami . Chashna nijpimi Jesustaca , pipash na ashtahuan tapui usharca .
Diospaj huasi ucupi yachachijushpami Jesusca , cashna nirca : — Mandashca shimita yachachijcunaca , ¿ imashpata : ‘ Quishpichij Cristoca , ñaupa taita Davidpaj churimi canga ’ ninajun ?
Davidllatami , Diospaj jucha illaj Espíritu yarichijpi cashna nijurca :
Gentecunata Jesús yachachijushpami , cashna nijurca : — Mandashca shimita yachachijcunataca , napacha catinachu canguichi . Paicunaca , chaqui pundacaman churajunata churajushpami , cushijushpa purinajun . Paicunaca , plazacunapipash , alillachu capangui nijpi purinatami munan .
Sapalla huarmicunapaj huasicunatapashmi langashna tucuchinajun . Chashna rurashpaca , alipi ricuringapaj yashpami , Taita Diostaca unai unaita mañaj tucunajun . Paicunaca , chashna cashcamandami , ashtahuan ninanda llaquichi tucunajunga — nijurcami .
Diospaj huasi ucupi culquita carashpa churana cajón chimba purapimi , Jesusca tiajurca . Chai cajonbica , mashna culquita gentecuna churajtami ricujurca . Charij gentecunaca ashtacacunami , ninanda carashpa churanajurca .
Shinallata imagutapash na charij , shuj sapalla mamagu shamushpaca , ishcai yura culquigutami churarca . Chai culquiguca , ashtahuan uchilla culquigumi carca .
Chashna churajta ricushpami Jesusca , paipaj yachajujcunata cayashpa cashna nijurca : — Na llullashpami , cangunataca cashna nini : Cai sapalla huarmiguca , imagutapash na charij cashpapash , caishuj gentecuna culquita carashpa churashcataca yalitami , cajonbica churarca .
Caishujcunaca charij cashpapash , puchutallami churanajurca . Ashtahuangarin imagutapash na charij cai sapalla huarmiguca , pai micunaguta randingapaj charijushca tucuilla culquigutamari carashpa churan — nijurcami .
Diospaj huasi ucumanda Jesús llujshijujpimi , paipaj yachajuj puramanda shujca , cashna nirca : — Yachachij , ricui . Cai huasicunaca , rumicunahuanlla rurashcamari — nircami .
Shina nijpimi Jesusca , cashna nirca : — ¿ Cai jatun huasicunatachu ricunajunguichi ? Caipica , shuj rumillapash na chai jahuan , chai jahuan quedangachu . Tucuillami urmachi tucunga — nircami .
Shina nishpallami , Diospaj huasi chimba ladopi tiajuj Olivos shuti urcupi tiarirca . Chaipimi Pedrohuan , Jacobohuan , Juanhuan , Andreshuan paicunalla , Jesustaca cashna nishpa tapunajurca :
Shina nijpimi Jesusca , paicunaman cashna nishpa tigrachirca : — Pipash cangunatara umachinman . Aliguta yarishpa causanguichi .
Ashtahuangarin jatun macanajuicuna tiajta , ninan macanajuimi shamugrin nijta uyashpapash , na musparinachu canguichi . Chashna llaquicunaca tianapachami . Chashna cashpapash , tucurimui punllapachaca nara chayamungachu .
Shuj llactapi causajcunahuan , caishuj llactapi causajcunahuanmi macanajui jataringa . Llactata mandaj puracunapash macanajungami . Tauca llactacunatami , alpa mama chujchushpa tucuchinga . Ninan yarjaipash , ninanda caparinajuipashmi tianga . Chai llaquicunaca , callarillami canga . Ashtahuan jatun llaquicunami shamunga .
Ashtahuangarin cangunaca , aliguta yarishpa causanguichi . Cangunata japishpaca , mandajcunapaj ñaupajmanmi apanajunga . Shinallata tandanajuna huasicunapimi astinga . Ñucata catinajushcamandami , llactata mandajcunapaj ñaupajman , jatun mandajcunapaj ñaupajman apai tucunguichi . Paicunamambash , chashnapachami nishpa villai ushanguichimi .
Tucurimui punllacuna nara chayamujpillatami , ali villaitaca tucui llactacunapi causajcunaman villanapacha .
Mandajcunapaj ñaupajman cangunata apashpa cujpica , imatashi nisha yashpa , na manllarinachu canguichi . Chaitaca , yaritallapash na yarinachu canguichi . Ashtahuangarin Dios imata yarichishcatami , chaipica rimanguichi . Diospaj jucha illaj Espíritu yarichijpimi , na cangunapaj munai rimanguichi .
Huauquillatami , paipaj huauquitaca , huañuchijcunaman cunga . Shinallata taitallatami , paipaj churitaca huañuchijcunaman cunga . Shinallata huahuacunapash , paipaj taitata mamata fiñashpa jatarishpami huañuchinajunga .
Ñuca shutipi catinajujpimi cangunataca , tucui gentecuna na ricunayachinga . Ashtahuangarin tucurimui punllacaman llaquicunata apajcunallami quishpichi tucunga .
‘ Ninanda millanayachi tucushpa tiajujmi , llaquinayaita tucuchijunga ’ nishpami , Profeta Danielca escribirca . Chashna nishcashna , chaica napash tiajuna pushtupimi tiajunga . Chaita ricushpaca , Judea llactapi causajcunaca , urcucunapi pacajungapaj richun ninimi . ( Cashna villashcata leyijca , aliguta yarichun ninimi ) .
Chai punlla chayamujpica , huasi jahuapi tiajujca , huasi ucuman ama yaicuchun . Huasi ucumanda imata apangapajpash , ama yaicuchun ninimi .
Pambapi purijujpash , paipaj jahualla churajunata apangapaca , ama tigrachun ninimi .
Chai punllacunapica , vijsayu huarmicunapash , llullu huahuata viñachijuj huarmicunapash , ¡ aij , imachari tucunga !
Chai punllacunaca , ama tamia punlla cachunmi , Taita Diostaca ninanda mañariana canguichi .
Chai punllacunapica , ninan manllanayai llaquicunami tianga . Cai pachata Taita Dios churashca punllamandapacha , cunangaman chashna llaquicunaca , na tiarcachu . Jipamambash , chashna llaquicunaca na tiangachu .
Llaquichina punllacunata Taita Dios na saquichijpica , shujllapash na quishpirinmanllu . Ashtahuangarin pai agllashcacunata juyashpallami Jatun Diosca , chai llaqui punllacuna ama unaicaman tiachun ucha saquichishca .
Chai punllacunapimi huaquingunaca : ‘ Ricuichi , Quishpichij Cristomi caipi ’ ninajunga . Na cashpaca , huaquingunaca : ‘ Ricuichi , chaipimi ’ ninajungami . Chashna ninajujpipash , napacha crinachu canguichi .
Chai punllacunapica : ‘ Ñucami , Quishpichij Cristo cani ’ nishpa , ‘ Ñucami , Dios ima nishcata villaj cani ’ nishpami , llullashpa villajcuna tianga . Paicunaca , pipash na rurai ushashcatami , imatapash manllarinayaita rurashpa ricuchinajunga . Chashna rurashpami , Taita Dios agllashcacunatapash pandachi ushashpaca , pandachinajunga .
Ashtahuangarin cangunaca , aliguta ricushpami causana canguichi . Nara chashna tucujpillatami , cunambillata tucuita cangunaman villajuni — nijurcami .
Chashna ninan llaqui punllacuna yalishca jipami , indipash yana yana tucunga . Lunapash , cai pachataca na punchayachingachu .
Chai jipallami , Runa Aichayu tucushca ñucataca , fuyupi shamujujta tucuicuna ricunga . Ninan ushaihuan , punchapamba shamujtami ricunga .
Shina shamushpami , ñuca angelcunata cachamusha . Paicunami , ñuca agllashcacunataca , tucui cai pacha tucuri chuscundi ladomanda tandachimunga .
Jigos yurahuan chimbapurashpa parlashcatami , aliguta yachajuna canguichi : Chai yurapi malquicuna viñashpa , llullu fangacuna jundajta ricushpami , tamia pascarina punllacuna chayamujtaca yachanguichi .
Na llullashpami , cangunataca cashna nini : Cunan viñaicuna nara huañujpillatami , ñuca villajushca shimicunaca pactanga .
Jahua pachapash , cai pachapash tucuringami . Ashtahuangarin ñuca rimashca shimicunaca , napacha tucuringachu .
Ashtahuangarin ima punlla ima horas chashna tucunataca , pipash na yachanllu . Jahua pachapi tiaj angelcunapash , na yachanllu . Diospaj Churi cashpapash , na yachanichu . Ñuca tigramunataca , ñuca Taitallami yachan .
Ricuichi , ima punllacuna chashna tucunata na yachaimandami , na puñushpa chapariashpa , Diosta mañashpa causana canguichi .
Caru llactaman shuj runa rijushpaca , paita servijcunamanmi huasita mingashpa rin . Imata rurachumbash , paicunamanmi saquin . Pungupi cuidajtapash , aliguta ricuriapangui nishpami mandan . Shinallatami ñuca tigramunapash canga .
Huasiyu runa ima horas tigramunata na yachashcamandaca , na puñushpami chapariana canguichi . Paica , ña amsayajujpi cashpapash , chaupi tuta cashpapash , gallo candai horas cashpapash , indi llujshinallapi cashpapash , shamungallami .
‘ Na puñushpa chaparaichi ’ nishpaca , na cangunatalla ninichu , tucuicunatami chashna nijuni — nijurcami .
Pascua fiestapi , levadura illaj tandata micuna punllacuna chayangapaca , ishcai punllallami tiarca . Chai punllacunami , curacunata mandajcunapash , mandashca shimicunata yachachijcunapash , Jesusta imashnallapash umachishpa , japishpa huañuchingapaj parlarinajurca .
Jesusca , Betania pueblopica , lepra ung : uihuan huañujushca Simonbaj huasipimi carca . Chai runapaj huasipi Jesús micujujpimi , shuj huarmica mishquillagu ashnajuj nardo nishca jambita , alabastro nishcata rurashca uchilla fundugupi apashpa shamurca . Chai jambica , ninan valishca , ashtahuan ali jambimi carca . Chai fundugupaj umata faquishpami , Jesuspaj umapi talishpa javirca .
Chaita ricushpami , chaipi tianajuj puramanda huaquingunaca fiñarishpa , cashna ninajurca : — ¿ Imashpata chai mishquilla ashnajujtaca , chashna yangata tucuchijunyari ?
Ashtahuangarin Jesusca , cashnami nirca : — ¿ Imashpata cai huarmitaca nalicachinguichi ? Saquichilla . Ñucapaj ali cachunmi , cashna rurangapaj shamushca .
Imagutapash na charijcunaca , ima horapash tiangallami . Paicunaman carangapaj munashpaca , ima punllapash caranguichillami . Ashtahuangarin ñucami cangunahuanga , na unaicaman causana cani .
Cai huarmica , ñuca huañushpa pambai tucuna cajpimi , pundata cai mishquillagu ashnajujtaca , ñucapi talishpa javingapaj shamushca . Paica , pai imata rurai ushashcagutallami rurashca .
Na llullashpami , cangunataca cashna nini : Cai ali villaita tucui cai pachapi villajushpaca , cai huarmita yarinajuchumbash , pai imaguta rurashcatapashmi villanga — nircami .
Chai jipami , chunga ishcai yachajuj puramanda Judas Iscariote shuti runaca , Jesusta japichishallami nishpa parlangapaj curacunata mandajcunapajman rirca .
Chaita yachashpaca , chai curacunaca cushijushpami , culquita cupashunllami ninajurca . Shina nijpimi , imashna japichinata yariaj Judas runaca purijurca .
Fiestata rurangapaj callari punllapimi , levadura illaj tandataca micunata yachan carca . Shinallata pascua punllapica , ninanda cushijushpa , llamaguta huañuchinatami yachan carca . Chai punllapimi : — Pascua punllapi cushijushpa can micuchunga , ¿ maipita alichigrichun munangui ? — nishpa , paipaj yachajujcunaca Jesusta tapunajurca .
Shina tapujpimi , paipaj yachajuj puramanda ishcai purata Jesusca , cashna nishpa cacharca : — Puebloman ripaichi . Chaiman chayashpaca , yacu funduta aparishca shuj runagutami tuparinguichi . Chai runagutaca , catishpa ringuichilla .
Pai maiman yaicujpipash catishpa yaicushpa , huasiyu dueñotaca cashna ninguichi : ‘ Ñucanchita Yachachijmi : Pascua punllapi cushijushpa micunataca , ¿ maijan ucupita ñuca yachajujcunandi micupashun ? nishpa tapuchun cachamupan ’ ninguichi .
Shina nijpimi , chai huasiyu dueñoca , jahua altibajopi ña alichishcalla shuj jatun ucuta cangunaman ricuchinga . Chai ucupica , ñucanchi micungapaj alichinguichilla — nishpami cacharca .
Chai puebloman paipaj ishcai yachajujcuna chayashpaca , Jesús imashna nishcashnami tarigrirca . Chai huasi ucupimi , pascua punllapi cushijushpa micungapaca alichinajurca .
Ña tutayashcapimi Jesusca , paipaj chunga ishcai yachajujcunandi , chai huasiman chayamurca .
Ña chai huasi ucupi micushpa tianajushpami Jesusca , paipaj yachajujcunataca cashna nirca : — Na llullashpami , cangunataca cashna nini : Ñucahuan micushpa tianajuj canguna puramanda shujmi , ñucata japichigrihuan — nircami .
Shina nijpimi paicunaca , ninanda llaquirishpa : — ¿ Ñucachu candaca japichina capani ? — nishpa , shuj shuj tapunajurca .
Shina tapujpimi Jesusca , paicunata cashna nirca : — Cangunaca , chunga ishcai purami ñucahuanga , cai platopillata tandata micunajunguichi . Canguna puramanda ñucahuan tandata mutiyachishpa micujujllatami , ñucataca japichigrihuan .
Escribishcapi nijunshnami , Runa Aichayu tucushca ñucataca huañuchinajunga . Runa Aichayu tucushca ñucata japichij runaca ¡ aij , imachari tucunga ! Chai runaca , na huacharishca cashpachari ali canman carca — nircami .
Ña micunajushpami , Jesusca tandata japishpa , Diosta pashi nirca . Chai tandata chaupishpa paicunaman carashpaca : — Japishpa micuichi . Caica ñuca cuerpomi — nircami .
Shinallata copatapash japishpami , Diosta pashi nirca . Chai copata cujpimi , tucuicuna chai copamanda ufianajurca .
Jesusca cashnatapashmi nirca : — Caica , ashtaca gentecunata quishpichingapaj jicharina ñuca yahuarmi . Caihuanmi Diosca , gentecunahuan shuj mushujta ari nishcata pactachigrin .
Na llullashpami , cangunataca cashna nini : Cai uvas vinotaca , cunanamdapacha cutinga na ufiashachu . Taita Dios mandajuj llactagupimi , shuj mushuj vinotaca ufiashun — nircami .
Paicunaca , candanaguta candashca jipami , Olivos shuti urcuman rinajurca .
Shina rinajushpami Jesusca , paipaj yachajujcunata cashna nirca : — Cunan tutallatami tucui cangunaca , ñucata na crishpa pandaringuichi . Escribishcapica cashnami nijun : ‘ Michijtaca chugrichishami . Shinamandami llamacunaca , caita chaita calpanga ’ nijunmi .
Getsemaní shuti pushtumanmi Jesusca , paipaj yachajujcunandi shamurca . Chaiman chayamushpaca : — Diosta ñuca mañagringacaman cangunaca , caipi tianajuichilla — nircami .
Shina nishpallami Pedrotapash , Jacobotapash , Juandapash , Jesusca pushashpa rirca . Ña rinajushpami ninanda llaquirishpa , ninan llaqui tucurca .
Shina ninan llaqui cashpami , Jesusca cashna nirca : — Ñuca almapimi , huañunashna ninanda llaquirini . Cangunaca , ama puñushpa caipi shuyaichilla — nircami .
Chai jipa tigramushpaca , puñunajujtami japij shamurca . Chaimandami Pedrotaca , cashna nirca : — Simón , canga puñujushcanguishnaca . ¿ Ashagutallapash nachu rijchariaj tiajuita ushangui ?
Cangunata imapash nalita rurana munai ama japij shamuchunga , rijchariashpa Diosta mañaichi . Cangunapaj espirituca , Diosta mañangapaj munanmi . Ashtahuangarin cangunapaj cuerpomi shaijunlla — nircami .
Jesusca cutin tigrashpami , pundalla ima nishpa mañashcashnallata mañajurca .
Mañashpa tigramushpaca , cutin puñunajujtami , paipaj yachajujcunataca japij shamurca . Paicunaca , ninan puñuihuan cashpami , ñavita pascaitapash na ushanajurca . Chaimandami paicunaca , imata tigrachitapash na ushanajurca .
Quimsacaman rishpa tigramushpaca , cashnami nirca : — Cunanga , ña puñushpa samaichilla . Ricuichi , Runa Aichayu tucushca ñucami , juchayu runacunapaj maquipi churai tucugrini . Ña chaillata puñupaichi .
Jatarishpa ucha jacuchi . Ricuichi , ñucata japichij runaca ñami chayamujun — nircami .
Chashna nijujhuanmi Judas runaca , ñapash chayamurca . Paica , chunga ishcai yachajuj purami carca . Paihuanga , ashtaca runacunami espadacunahuan , caspicunahuan shamurca . Chai runacunaca , curacunata mandajcuna , mandashca shimita yachachijcuna , mandaj rucucunapash cachamujpimi shamunajurca .
Jesusta japichingapaj shamujuj Judasmi , paihuan shamunajuj runacunataca , cashna nishpa yachachishcalla carca : — Maijanda ñuca muchajpipash , chaita japishpaca , ama cacharishpa prezu apanguichi — nishcami carca .
Shina nishpa muchajhuanmi Jesustaca , prezu apangapaj ñapash japirca .
Shina japijhuanmi , chaipi shayanajuj puramanda shuj runaca , ñapash espadata surcushpa , curacunata mandajta servijtaca , rinri muchurijta huactarca .
Paita japingapaj shamushca runacunataca , Jesusca cashnami nijurca : — ¿ Shuhuatashnachu japingapaj cangunaca , espadacunahuan , caspicunahuan shamunguichi ?
Punllandimi Diospaj huasi ucupica , cangunapash ricujta yachachijurcani . Chaipi yachachijujpipash , ñucataca na japishpa saquircanguichillami . Ashtahuangarin Dios escribichishca Shimipi nijuj pactachunmi , cangunaca cashna shamushcanguichi — nijurcami .
Chaipimi Jesuspaj yachajujcunaca , paitalla saquishpa , tucuilla pacajushpa calpanajurca .
Jesusta apanajujpica , shuj chaira viñai huambragupashmi , fachata pillurishcalla catishpa rijurca . Chai huambragutapashmi , prezu apangapaj japinajurca .
Jesustaca , curacunata mandajpajmanmi apanajurca . Chaimanmi , curacunata mandajcuna , mandaj rucucuna , mandashca shimita yachachijcuna tucuilla tandanajurca .
Chai huasi ucupimi , curacunata mandajcunapash , mandaj puracunalla tandanajuj runacunapash tianajurca . Paicunaca , Jesusta huañuchingapaj llullashpa villajcunataca , imashna cashcata villapaichi ninajurca . Ashtahuangarin imatapash nalita rurashcataca , na tarircachu .
Ashtacacunami Jesustaca juchachishpa , imatapash llullashpalla villanajurca . Paicunaca , na shuj shimitalla villashpami , maitapash ninajurca .
Chashna ninajushpapash , na shuj shimilla tucurcachu .
Shina ninajujpimi , curacunata mandajpash , tucuicunapaj chaupipi shayarishpa , cashna nishpa tapurca : — Chashna ninanda canda juchachijpipash , ¿ nachu imallatapash tigrachina cangui ? — nircami .
Shina tapujpipash Jesusca , imatapash na tigrachishpa , upalla shayajurcallami . Shina na tigrachijpimi , chai mandajca cutin cashna nishpa tapurca : — ¿ Canllu ninanda alicachi tucujuj Diospaj Churi , Quishpichij Cristo cangui ? — nircami .
Shina nijpimi Jesusca , cashna nirca : — Ari , ñucapachami capani . Runa Aichayu tucushca ñucataca , ninan ushaita charij Taita Diospaj ali lado maquiman tiajujtami , cangunaca ricuhuanguichi . Jahua pachamanda , fuyupi shamujtapashmi ricuhuanguichi — nircami .
Shina nijpimi , curacunata mandajca ninanda fiñarishpa , pai churajushcata liquishpa , cashna nirca : — ¿ Shujcuna paimanda villachunga , pitapash tapunarachu canchi ?
Chashna nishpami huaquingunaca , ñavipi t'ucai callarirca . Paipaj ñavita huatashpami : — Pita huactanajunchi , yachai — ninajurca . Chai huasita cuidajcunapash , Jesustaca ñavipimi huactanajurca .
Pedroca , ucu patiopimi tiajurca . Chaimanmi , curacunata mandajta servij cuitsa puracunamanda , shuj cuitsaca shamurca .
Ashtahuangarin paica , na rijsinichu nishpami cashna nirca : — Chai runataca , rijsitapash na rijsinichu . Can imata nijujtapash na yachanichu — nircami . Shina nishpalla , ñanman llujshina punguman chayajujpimi , galloca candarca .
Chai cuitsaca , Pedrota cutin ricujushpallatami : — Cai runaca , Jesusta catij purapachamari — nishpa , chaipi cajcunaman villajurca .
Ashtahuangarin Pedroca cutinmi : — Napacha rijsinichu — nishpa tigrachirca . Chai jipallami , canllapi shayajcunapash Pedrotaca , cutin cashna ninajurca : — Canga , chai runata catij purapachamari cangui . Galilea llactamanda cashpami , chai llacta rimaitapacha rimajungui — ninajurcami .
Shina nijpimi Pedroca , cashna nirca : — Chai runataca , rijsitapash na rijsinichu . Maijandachari chashna nihuanguichipash — nishpami , juramentushpa nalicachishpa rimajurca .
Chashna nijhuanmi galloca , cutin candarca . Shinamandami Pedroca , Jesús villashca shimicunata yarirca . Jesusca , cashnami nishca carca : “ Narapash gallo ishcaicaman candajpillatami canga , quimsacaman ñucataca , na rijsinichu nihuangui ” nishcami carca . Chashna yarishpami Pedroca , ninanda huacai callarirca .
Narapash ali punllayajllapitami , curacunata mandajcunaca , mandaj rucucunandi , mandashca shimita yachachijcunandi , mandaj puracunalla tandanajuj runacunandi , yuyaita cungapaj tandanajurca . Chai jipami , Jesustaca huatashpa apashpa , mandaj Pilatopaj ñaupajpi saquigrirca .
Chaipimi Pilatoca , cashna nishpa tapurca : — ¿ Canllu Judea llactapi causajcunata jatun Mandaj cangui ? — nircami . Shina nijpimi , Jesusca : — Canllata ñamari chashna ningui — nirca .
Shina nijpimi curacunata mandajcunaca , Jesusta ninanda juchachinajurca .
Chashna juchachijpimi , Pilato cutin tapushpaca : — Ricui , canda cashna ninanda juchachijpipash , ¿ nachu imatallapash nina cangui ? — nircami .
Shina nijpipash Jesusca , imatapash na tigrachircachu . Chashna upalla uyajujpimi , Pilatoca manllarirca .
Pascua fiesta punllapica , prezu tiajuj runacunamanda maijanda cashpapash cacharipai nishpa mañajpica , cacharinllami carca .
Gentecunataca , Pilatoca : — Judea llactapi causajcunata jatun Mandajmi nishpa , canguna ninajushca runataca , ¿ imatata rurachun munanguichi ? — nishpami , cutin tapurca .
Shina nijpimi : — ¡ Chai runataca , chacatashpa huañuchilla ! — nishpa , gentecunaca caparinajurca .
Chashna caparinajujpimi : — Cai runaca , ¿ imatata nalitaca rurashcayari ? — nishpa , Pilatoca tapurca . Shina tapujpicarin : — ¡ Chai runataca chacatailla ! — nishpami , ashtahuan ninanda caparinajurca .
Shina caparinajujpimi Pilatoca , gentecunata cushichingapaj munashpa , Barrabás shuti runatara cacharirca . Ashtahuangarin Jesustaca , ninanda astichishpami , chacatangapaj apachun , soldadocunaman curca .
Shina cujpimi soldadocunaca , Pilato mandashpa tiajuj huasi canlla patioman Jesusta llujchirca . Chashna llujchishpaca , tucuilla soldadocuna tandanajuchunmi cayarca .
Paicunaca , morado fachata fachalichishpami , cashacunata pillushpa Jesuspaj umapica churachirca .
Chashna churachishpami : — ¡ Judea llactapi causajcunata jatun Mandaj , canga juyaillagumari ricujungui ! — nishpa , capari callarinajurca .
Shina caparishpami Jesustaca , caspihuan umapi huactashpa , t'ucashpa churanajurca . Shinallata paipaj ñaupajpi cungurishpami , mañaj tucunajurca .
Chashna na cazushpa asishca jipami , morado fachataca llujchishpa , paipaj churajunatallata churachirca . Chashna rurashpami Jesustaca , chacatangapaj llujchinajurca .
Jesusman cruzta apachishpa rinajushpami , pambamanda tigramujuj shuj runata , cruzta apachun mandarca . Chai runamanmi , cruztaca apachinajurca . Paica , Cirene shuti pueblomanda Simón shuti runami carca . Paica , Alejandro shuti , Rufo shuti runacunapaj taitami carca .
Gólgota shuti lomamanmi , Jesustaca apashpa rinajurca . Gólgota nishpaca : “ Uma Tullu ” nishpami shina nijun .
Chai lomaman chayashpami , mirra nishcahuan chapushca vinotaca , Jesusman ufiachun cunajurca . Ashtahuangarin Jesusca , na ufiarcachu .
Jesusta cruzpi chacatashpaca , paicuna purapi ima urmajpipash , Jesuspaj churajunata chaupirishpa apangapajmi , suerteta ruranajurca .
Paipaj ladopica , ishcai shuhua runacunatapashmi , shujtaca ali ladoman , shujtaca lluqui ladoman churashpa chacatanajurca .
Cruzpi Jesús chacatariajuj ladota yalinajujcunaca , umata cuyuchishpami nalicachishpa , cashna rimanajurca : — ¡ Jajai ! Canga : ‘ Diospaj huasita urmachishpapash , quimsa punllapilla shayachishallami ’ nircanguica .
Shinallatami curacunata mandajcunapash , mandashca shimita yachachijcunapash , Jesustaca na cazushpa asishpa , paicunapura cashna nishpa rimarinajurca : — Shujcunataca quishpichircallami . Paillata quishpiritaca , na ushashcami huarcuriajun .
Israelcunata jatun Mandaj , Quishpichij Cristo cashpaca , cunanllata cruz jahuamanda uriajumui . Chashna ricushpaca , crishunchimi — ninajurcami . Jesushuan chacatariajuj runacunapash , chashnallatami paitaca nalicachishpa rimanajurca .
Chaupi punllamandaca , chishi ña quimsa horascamanmi , tucui cai pachaca , yana yana tucurca .
Ña quimsa horas tucujhuanmi : “ Eloi , Eloi , ¿ lama sabactani ? ” nishpa Jesusca , ninanda caparirca . Cai shimicunaca : “ Ñuca Taita Dios , ñuca Taita Dios , ¿ imashpata ñucatalla saquihuangui ? ” nijunmi .
Chashna caparijta uyashpaca , huaquin chaipi shayanajujcunaca : — Ricuichi , profeta Eliastami cayajun — ninajurcami .
Jesús chashna caparijujhuanmi , shuj runaca calpashpa , jayaj vinopi esponjata mutiyachirca . Chaitaca , caspi pundapi churashpami , Jesús chupachun shimipi churarca . Shina rurashpaca : — Elías paita uriajuchingapaj shamunllu , imami ricushunchi — nijurcami .
Ashtahuangarin Jesusca , ninanda caparishpaca huañurcallami .
Jesús huañujhuanga , Diospaj huasi ucupi huarcushca tiajuj jatun fachami , jahuamanda uraiman llujshijta chaupipi liquirirca .
Jesús chacatariajuj cruz ñaupajpica , patsaj soldadota mandajmi shayajurca . Paimi , Jesús imashna caparishpa huañujtapash ricujurca . Shina ricushpami : — Cai runaguca , Taita Diospaj Churipachamari cashca — nijurca .
Shinallata huaquin huarmicunapash , Jesustaca carumandallami ricunajurca . Chai huarmicunahuanga , Magdala shuti pueblomanda Mariapash , jipa Jacobopaj , Josepaj mama Mariapash , Salomé shuti huarmipashmi chaipi shayanajurca .
Jesusca , ñami huañurca nijpimi , shinaca ñachari huañurca yashpa , Pilatoca manllarirca . Shinamandami , patsaj soldadocunata mandajta cayachun cachashpa tapurca .
Shina saquijpimi Joseca , jatun fachata randirca . Jesús huañushcaguta cruz jahuamanda uriajuchishpami , chai fachahuan pilluchirca . Shina pilluchishpami , jatun jacapi utujushca utujupica churarca . Shina churashpami , shuj jatun rumitapash suchuchishpalla , chai utuju punguta jarcarca .
Magdala shuti pueblomanda Mariandi , Josepaj mama Mariandimi , maijan utujupi Jesusta churajtapash ricunajurca .
Samana punlla ña yalijpimi , mishquillagu ashnajuj jambicunata randingapaj , Magdala shuti pueblomanda Mariandi , Josepaj mama Mariandi , Salomé shuti huarmindi rinajurca . Paicunaca , Jesuspaj cuerpogupi talishpa javingapajmi randinajurca .
Indi ña llujshishca domingo tutamandatami chai huarmicunaca , Jesusta pambashca utujuman chayanajurca .
Chai utuju ucuman yaicushpaca , ali ladoman shuj huambragu tiajujtami ricunajurca . Chai huambraguca jatun , yuraj churajunata churajushcami carca . Paita ricushpaca , ninandami manllarinajurca .
Ashtahuangarin chai huambraguca , paicunataca cashnami nirca : — Na manllarinachu canguichi . Cangunaca , chacatai tucushpa huañushca , Nazaret pueblomanda Jesustami mascaj shamushcanguichi . Paica causarircami . Paita maipi churashca pushtuta ricuichi , illanmi .
Cunanga , paipaj yachajujcunamambash , Pedromambash ucha villagrichi . Pai villashcashnami , Galilea llactaman cangunata ñaupashpa rijun . Chaipimi ricunguichi — nircami .
Shina nijpimi chai huarmicunaca , utujumandaca llujshishpa , manllaihuan chujchushpandi calpanajurca . Shina ninanda manllarishpami , pihuambash na rimashpa upalla rinajurca .
Domingo tutamandata nara ali punllayajpillata , causarishca jipami Jesusca , Magdala shuti pueblomanda Mariamanra punda ricurirca . Chai Mariamandami , canchis ayacunata Jesusca llujchishca carca .
Chai huarmimi , Jesusta cumbashpa purishcacuna yachachun , paicunaman villagrirca . Paicunaca huacashpa , llaqui llaquimi tianajurca .
Ashtahuangarin chai jipami , shuj tucushpa paipaj yachajuj , ishcai puramanlla ñanda pambaman rinajujpi Jesusca ricurirca .
Shina ricurijpimi , caishujcunaman villangapaj tigranajurca . Paicuna villajpipash , na crinajurcachu .
Ña puchucaipica , mezapi micushpa tianajujpimi , chunga shuj yachajujcunaman Jesusca ricurirca . Shina ricurishpaca , causarishcata ricujcuna villajujpipash , na crishpa shinlli shungucuna tucushcamandami , shinllita rimajurca .
Shinallata paicunataca , cashnatapashmi nijurca : “ Richi , tucui cai pachapi causajcunaman cai ali villaita villagrichi .
Canguna villajpi crishpa bautizai tucushpaca , quishpichi tucungami . Ashtahuangarin na crishpaca , ninanda llaquichi tucungapachami .
Ñucata crijcunataca , imatapash juyaillata rurashpa ricuchishcacunaca , paicunahuanmi puringa : Ñuca shutipi rimashpami , ayacunataca gentecunamanda llujchinajunga . Shinallata mushuj rimaicunatami rimanajunga .
Chashna villashca jipami , Apunchi Jesusca jahua pachaman apai tucurca . Chaipimi , Taita Diospaj ali ladopi tiarirca .
Chai yachajujcuna llujshishpa rishpaca , tucui llactacunapimi villanajurca . Paicuna villanajuchunga , Apunchi Jesús shinllitapacha ayudajpimi , juyailla ricuchinacunata ruranajurca . Shina cachun .
Judea llactata jatun mandaj Herodes mandajui punllacunapimi , Zacarías shuti cura causajurca . Paica , ñaupa Abías shuti cura purami carca . Zacariaspaj huarmica , Elisabet shutimi carca . Paica , ñaupa Aarón shuti curapaj mirai purami carca .
Paicunaca , cusandi huarmindimi , Taita Diospaj ñaupajpica imatapash cashcatapacha rurashpa causajcuna carca . Jatun Dios rurachun mandashcacunatapash , tucuita pactachijcuna cajpimi paicunataca , pipash na juchachi ushan carca .
Zacarías cura puracunaca , Taita Diospaj ñaupajpi paipajta rurana punllapimi , cashna tucurca :
Shina nijpimi Zacariasca , angelta cashna nishpa tapurca : — Can villajushca pactanataca , ¿ imata ricushpata yachapasha ? Ñucapash rucumari cani , ñuca huarmigupash ña payagumari — nircami .
Shina nijpi ángel tigrachishpaca , cashnami nirca : — Ñucami , Taita Diospaj ñaupajpi shayaj Gabriel cani . Paimi , canman cai ali mushuj villanacunata villachun cachamuhuarca .
Sucta quillapimi ángel Gabrieltaca , Galilea llactapi tiaj Nazaret shuti puebloman , Taita Diosca cachamurca .
María tiajuj huasi ucuman yaicushpaca , angelca cashnami nirca : — ¡ Diosmi candaca ninanda juyajun , cushijui ! Jatun Diosca canhuanmi . Canga , huarmi puracunapica , bendiciai tucushcami cangui — nircami .
Ashtahuangarin Mariaca , angelta ricushpaca chashna nijpimi : “ ¿ Imashpashi cashna nihuan ? ” yashpa , ninanda manllarirca .
Shinamandami angelca , cashna nirca : — María , ama manllarichu . Canga , Taita Diospaj ñaupajpica alimi ricurishcangui .
Cunanga , vijsayu tucushpami , shuj jari huahuaguta ungugringui . Chai huahuagutaca , JESÚS shutita shutichingui .
Paica , ninan ushaita charijmi canga . Paitaca : ‘ Jahua pachapi causajuj Diospaj Churimi cangui ’ ninajungami . Mandaj Taita Diosca paimanmi , paipaj ñaupa taita David mandashpa tiajushcataca cunga .
Paimi , Jacobopaj mirai israelcunataca , causaita causaicaman mandajunga . Pai mandanaca , napacha tucuringachu — nijurcami .
Shina nijpimi angeltaca , Mariaca cashna nirca : — ¿ Imashnata chashnaca cangayari ? Nara cusayu canica — nircami .
Shina nijpimi ángel tigrachishpaca , Mariataca cashna nirca : — Diospaj jucha illaj Espíritu cambajman cachamunga . Jahua pachapi causajuj Diospaj ninan ushaihuanmi candaca , fuyushna llandunga . Shinamandami , Jucha Illaj Huahuaguta ungungui . Paitaca : ‘ Taita Diospaj Churimi cangui ’ ninajungami .
Ricui , cambaj familiapura Elisabetpash , paica paya cashpapash , jari huahuagutami ña sucta quillata vijsayu tucushca . Paitaca : ‘ Huahuata na tarinata yachaj huarmimi ’ ninajunmi carca .
Taita Diospaca , imata na rurai ushanllapash na tianllu — nijurcami .
Shina nijpimi Mariaca , cashna nirca : — Ricui , Jatun Diosta servijca , caipimi capani . Can villashcashna , Diosca ñucaman carahuachun — nircami . Shina nijpimi angelca , paipaj ñaupajmanda anchurishpa rirca .
Shina nijpimi Mariaca , cashna nijurca :
Taita Diosca paita jatunyachishpa , ninanda llaquishpa carashcata yachashpami , ladolla causajcunapash , familiacunapash , Elisabethuan ninanda cushijunajurca .
Ña pusaj punlla tucujpimi , cashna tucurca : Huahuaguta circuncisión nishcata rurangapajmi apanajurca . Shina apashpami : — Cai huahuagutaca , paipaj taitatashna Zacariasta shutichishun — ninajurca .
Shina tucushcata uyashpaca : — Chai huahuagu viñashpaca , ¿ imashi tucunga ? — nishpami , na cungashpa tucuicuna tapurinajurca . Jatun Diosca paipaj ushaihuanmi , chai huahuagutaca cuidajurca .
Chai huahuaguca , Diosmanda aliguta yachajushpami viñajurca . Israelcunaman villangapaj llujshina punlla chayangacamanmi , jichushca pambacunapi paica causajurca .
Pusaj punlla pactajpimi huahuagutaca , circuncisión nishcata rurarca . Nara vijsayu tucujpillata , Mariaman ángel nishcashnami , chai huahuagutaca , JESÚS shutita churanajurca .
Chai punllacunapica , Simeón shuti runagumi , Jerusalenbi causajurca . Paica , imatapash cashcatapacha ruraj runagu cashpami , Diosta yariashpa causajurca . Shinallata israelcuna cushichinajuchumbashmi shuyajurca . Diospaj jucha illaj Espirituca , Simeón runagupajmanmi shamushca carca .
Chai huahuagumanda Simeón villajujpillatami , Ana shuti mamaguca chayamushpa , Taita Diosta pashi nijurca . Chai huahua Jesusmandaca , Jerusalenbi causajcuna quishpichi tucunata shuyanajuj tucui gentecunamambashmi villajurca .
Jatun Dios mandashcata tucuita pactachishpami , paicuna causanajushca Galilea llactapi tiaj Nazaret pueblomanllata tigranajurca .
Chai huahuaguca , Taita Diospaj ninan juyai paihuan cajpimi , ashtahuan viñashpa , ashtahuan ña shinlli tucushpa , aligutapacha yachajushpa viñajurca .
Jesuspaj taita , mamaca , Pascua fiesta chayajpica , cada huatami Jerusalenman rinata yacharca .
Chai fiesta punllacuna yalijpimi , huasiman tigranajurca . Ashtahuangarin paipaj mamapash , Josepash na yachajtami Jesusca , Jerusalenbi quedashca carca .
Paita tapujpica , aligutapacha yarishpa tigrachijpimi , tucuicuna manllarishpa uyanajurca .
Shina nijpimi Jesusca , cashna nirca : — Ñucataca , na mascanachu carcanguichi . Ñuca Taitapajta ruranapacha cajtaca , ¿ nachu yacharcanguichi ? — nircami .
Ashtahuangarin imamanda chashna nijtaca taitapash , mamapash na atinarcachu .
Jesusca viñashpandi , aliguta yachajushpandimi catijurca . Shinallata Taita Diospash , gentecunapash ninanda juyajpimi causajurca .
Tiberio Cesar shuti runa , chunga picha huatata mandajui huatapimi , Poncio Pilatoca , Judea llactata mandajurca . Herodesca , Galilea llactatami mandajurca . Paipaj huauqui Felipe shuti runaca , Iturea shuti , Traconite shuti llactacunatami mandajurca . Shinallata Lisanias shuti runaca , Abilinia shuti llactatami mandajurca .
Anás shuti , Caifás shuti curacunaca , curacunata mandajcunami carca . Chai punllacunami , Zacariaspaj churi Juanga , jichushca pambapi causajurca . Chaipi causajujpimi Taita Diosca , Juanman rimamurca .
Shinamandami Juanga , Jordán shuti yacu manñacunapi tiaj tucui llactacunaman rirca . Chai llactacunapimi , cashna villajurca : “ Juchayu cashcamanda ninanda llaquirishpa , Diospajman tigrarichi , bautizarichi . Shina rupajpica , Diosmi cangunapaj juchacunata anchuchinga ” nishpami villajurca .
Dios ima nishcata villaj Isaías escribishcapi , imashna nishcashnallatami pactarca . Chai escribishcapica , cashnami nijun :
Bautizahuai nishpa ashtaca gentecuna paipajman shamunajujpimi Juanga , paicunata cashna nijurca : “ Cangunaca , culebrashna nali gentecunapaj miraicunamari canguichi . ¿ Pita cangunataca Dios ninanda fiñarishpa llaquichinamandaca pacajunguichillami nishpa yachachircayari ?
Cangunaca , tucui shunguhuan ninanda llaquirishcatami , grano fucunshna ricuchina canguichi . Cangunaca , na cangunapaj shungu ucupilla : ‘ Abrahammi ñucanchi ñaupa taita ’ ninajunachu canguchi . Cangunataca cashnami nini : Taita Diosca , caipi sirij rumicunatapash , Abrahambaj huahuacuna cachun rurai ushanmi .
Quirucunapaj sapipi jachata churashcallami tiajun . Nali fucuj tucui quirucunataca , jachahuan fitishpami , ninapi shitanga ” nijurcami .
Shina nijpimi : — ¿ Imatata rurana capanchi ? — nishpa , gentecunaca tapunajurca .
Shina tapujpimi Juanga , cashna nirca : — Túnica nishca churajunata ishcaita charishpaca , shujguta na charijman carana canguichi . Micunaguta charishpapash , chashnallatami rurana canguichi — nircami .
Shinallata impuestota japishpa causaj huaquin runacunapash , bautizaringapaj shamushpami : — Ñucanchica , ¿ imatata rurana capanchi , Yachachij ? — nishpa , Juandaca tapunajurca .
Shina tapujpimi Juanga , cashna nirca : — Impuestota japichun mandashca cajpipash , chaitallami japina canguichi , na yapalla japinachu canguichi — nircami .
Shinallata huaquin soldadocunapash shamushpami : — Ñucanchica , ¿ imatata runana capanchi ? — nishpa , Juandaca tapunajurca . Shina tapujpimi Juanga , cashna nirca : — Pitapash na imahuambash manllachishpa quichunachu canguichi . Pitapash na yangamanda juchachinachu canguichi . Canguna mashnaguta japinajushpapash , chaihuanllami cushijuna canguichi — nircami .
Quishpichij shamunata tapushpa shuyanajuj gentecunaca , Juanda ricushpami : “ Caimi Quishpichij Cristo canga ” yashpa ricunajurca .
Juanga , tucuicunamanmi cashna nijurca : “ Ñucami cangunataca , yacupilla bautizajuni . Ashtahuangarin ñucatapash yali ushaita charijmi shamunga . Ñucaca , paipaj chaquipi churajushpa huatarishcata pascaitallapash na ushanachu cani . Paimi cangunataca , Diospaj jucha illaj Espirituhuan , ninahuan bautizanga .
Paica , trigota huairachina palata chaririajmi shayajun . Chaihuanmi , trillana pambapi jupata agllanshna trigota huairachinga . Shina huairachishpami , granota alichina huasipi trigota alichinshna alichinga . Jupataca , na huañushpa rupajuj ninapimi rupachinga ” nijurcami .
Juanga cai shimicunahuan , shuj ashtahuan shimicunahuambash aliguta yarichishpami , ali villaita gentecunaman villajurca .
Mandaj Herodesca , paipaj huauqui Felipe runapaj Herodías shuti huarmihuanmi causajurca . Ashtahuan imatapash nalicunata rurashpami causajurca . Shinamandami Herodestaca , ninanda nalicachishpa Juanga rimajurca .
Tucui gentecunata bautizajujpimi , cashna tucurca : Jesuspash bautizarishpami , Diosta mañajurca . Shina mañajujpimi , jahua pachaca ñapash pascarirca .
Jesusca , Diospaj jucha illaj Espíritu jundami , Jordán yacumandaca tigrajurca . Shina tigrajujpica , Diospaj Espiritumi jichushca pambaman pusharca .
Shina yarjachijpimi diabloca , cashna nirca : — Taita Diospaj Churipacha cashpaca , cai rumita tandaman tigrachi — nircami .
Shina nijpimi Jesusca , cashna nirca : — Escribishcapica cashnami nijun : ‘ Gentecunaca , na tandahuanlla causangachu . Ashtahuangarin Taita Diospaj tucui Shimihuanmi causanga ’ nijunmi — nircami .
Chai jipami diabloca , shuj jatun urcuman , Jesustaca pusharca . Chai urcumandaca , cai pachapi tiaj tucui llactacunatami , ñapash ricuchirca .
Shina ricuchishpami diabloca , Jesusta cashna nirca : — Cai llactacunata mandana ushaitapash , chai juyailla llactacunatapash , ñucami canman cusha . Chaicunata mandajuchunga , ñucamanmi saquirca . Chaitaca , piman cungapaj munashpapash cushallami .
Shina nijpimi Jesusca , cashna nishpa tigrachirca : — Satanás , ñuca ñaupajmanda anchuri . Escribishcapica cashnami nijun : ‘ Canda Mandaj Taita Diostalla cungurishpa mañangui . Paitalla servishpa causangui ’ nijunmi — nircami .
Chai jipami diabloca , Jerusalenman Jesustaca pusharca . Chaipica , Diospaj huasi jahuaman vitsiachishpami , diabloca cashna nirca : — Taita Diospaj Churipacha cashpaca , caimanda ucuman urmai .
Jesusca , Diospaj jucha illaj Espiritupaj ushaihuan cashpami , Galilea llactaman tigrarca . Pai chaiman tigrashcataca , tucuilla muyundi llactacunapimi yachanajurca .
Paica , chai gentecuna tandanajuna huasicunapimi yachachijurca . Shina yachachijujpimi Jesustaca , tucui gentecuna ninanda alicachinajurca .
Jesusca , pai viñashca Nazaret pueblomanmi shamurca . Samana punllapica , tandanajuna huasiman rinata yachashpami , chai huasiman yaicurca . Chaipica , Diospaj Shimita leyingapajmi shayarirca .
Jesusca , Galilea llactapi tiaj Capernaum shuti puebloman urai rishpami , samana punllacunapi yachachijurca .
Tandanajuna huasi ucupica , mapata rurachij aya jundashca runami tiajurca . Chai runami ninanda caparishpa ,
Shina nijpimi Jesusca , chai ayataca : — Upallai , chai runamandaca llujshi — nishpa shinllita rimarca . Shina nijpimi chai runataca , tucuicunapaj ñaupajpi urmachishpa , chai ayaca llujshirca . Shina urmachishpapash , na ninanda llaquichircachu .
Chaita ricushpami , gentecunaca ninanda manllarishpa , caishuj chaishuj cashna nishpa parlarinajurca : — Cai runaca , ¿ imashpata chashna rimai ushan ? Mapata rurachij ayacunata ninan ushaihuan rimajpica , llujshinllamari — ninajurcami .
Jesús chashna rurashcataca , chai llacta tucuilla ladocunapimi yachanajurca .
Chai tandanajuna huasimanda llujshishpaca , Simonbaj huasimanmi Jesusca yaicurca . Chaipica , Simonbaj suedrami tabardillo ung : uihuan huañujurca . Shina huañujujpimi , alichipai nishpa Jesustaca ninanda mañanajurca .
Shina nijpimi Jesusca paipajman quimirishpa , chai tabardillo ung : ui yalichun , shinllitapacha rimarca . Shina rimajpimi , tabardillo ung : uica yalirca . Ali tucushpa jatarishpaca , chai mamaguca paicunaman micunaguta cararcallami .
Indi ña huashajujujpimi , shuj shuj nanaicunata charishpa huañujujcunata , tucuicunata Jesuspajman apamunajurca . Chai huañujujcunapaj umapi maquita churashpami , Jesusca alichijurca .
Shinallata ashtaca gentecunamandami , ayacunapash llujshinajurca . Chai ayacunaca : — Canga , Taita Diospaj Churimari cangui — nishpa ninanda caparishpami llujshinajurca . Quishpichij Cristo cajta rijsijpimi Jesusca , ayacuna ama ashtahuan rimachun , jarcashpa shinllita rimarca .
Ña punllayajujpimi , chai pueblomanda llujshishpa Jesusca , jichushca pambaman rijurca . Gentecunaca , Jesusta mascagrishpa tuparishpami , paicunapaj llactamandaca ama richun jarcanajurca .
Ashtahuangarin Jesusca , paicunataca cashnami nirca : — Taita Dios mandajujmanda ali villaitaca , shuj pueblocunapipash villanapachami cani . Shina villachunmi , ñucataca cachamuhuarca — nircami .
Galilea llactapi purijushpami , tandanajuna huasicunapi Jesusca villajurca .
Genesaret shuti cucha manñapimi Jesusca , Diospaj Shimita villajurca . Shina villajujta uyangapajmi , ashtaca gentecuna llapiripi jundamurca .
Shina jundamujpimi , cucha manñapica ishcai canoacuna chai ladollapi tianajujta , Jesusca ricurca . Pijita japijcunaca , chai canoacunamanda llujshishpami , paicunapaj linllicunata tajshanajurca .
Shuj canoapimi , Jesús yaicurca . Chai canoaca , Simonbaj canoami carca . Chaipi cashpami : — Cai manñamanda ashaguta suchuchipai — nishpami , Simondaca mañarca . Chai canoata suchuchijpi tiarishpami Jesusca , ashtaca gentecunaman yachachijurca .
Ña villaita tucuchishpallami , Simondaca : — Jacuchi , chaupi cuchaman . Linllita shitashpa , pijicunata japinguichi — nircami .
Shina nijpimi Simonga , cashna nirca : — Yachachij , ñucanchica tucui tutami pijita mascashpa pacaripanchi . Ashtahuangarin shuj pijitallapash na tarishpami pacaripanchi . Cunanga , can mandajpillami , linllita shitagripani — nircami .
Linllita shitajpica , ashtaca pijicuna jundajpimi , linllica ñalla liquirirca .
Chaimandami , shuj canoapi purinajuj cumbacunata ayudaj shamuchun maquihuan cayanajurca . Paicuna shamushpa , ishcandi canoapi jundachinajujpimi , ña huashajugrinajurca .
Canoacunata alpaman llujchimushpaca , tucuita saquishpami , Jesusta catishpa rinajurca .
Shuj pueblopi Jesús purijujpimi , cashna tucurca : Lepra ung : ui jundashca shuj runami ricurimurca . Paica , Jesusta ricushpami cungurishpa , alpaman chayajta cumurishpaca : — Apunchi Jesuslla , can munashpaca mapa illajta saquihuai — nishpa , ninanda mañajurca .
Shina nijpimi Jesusca , maquita chutashpa chai runataca tacarirca . Shina tacarishpami : — Ari , mapa illaj cachunmi munani — nirca . Shina nijpimi chai lepra ung : uica , chai runamandaca ñapash anchurirca .
Shinamandami Jesusca , chai runataca cashna nijurca : — Ali tucushcata pimambash ama villanguichu . Ashtahuangarin curapajman rishpa ricuchigri . Chaipica , can mapa illaj tucushcamandaca , Diosman cuchun Moisés mandashcashnallata , curacuna ricushpa yachanajuchun Diosman imagutapash cugri — nijurcami .
Ashtahuangarin Jesús chashna rurashcacunaca , ashtahuan ashtahuanmi uyarishpa catijurca . Chaimandami Jesús villajujta uyangapajpash , paicunapaj nanaicunata alichihuai ningapajpash , ashtaca gentecuna tandanajunajurca .
Ashtahuangarin Jesusca , jichushca pambacunaman rishpami , Diosta mañajurca .
Shuj punllami , cashna tucurca : Jesús yachachijujpica fariseocunapsh , mandashca shimita yachachijcunapashmi uyashpa tianajurca . Paicunaca , Galilea llactapi , Judea llactapi tiaj uchilla llactacunamandapash , Jerusalenmandapash shamushcami tianajurca . Huañujujcunata alichi ushachunga Jatun Diosmi , Jesusman ushaita carashca carca .
Chaimanmi huaquin runacunaca , na cuyuri ushajuj runaguta , pai mandashpa sirijushcapillata apamunajurca . Paicunaca , huasi ucuman yaicushpa , Jesuspaj ñaupajpi churangapajmi munarca .
Shina munashpapash , ashtaca gentecuna jundariajpimi , maita yaicuitapash na usharca . Chaimandami huasi jahuaman vitsiashpa , tejacunata pascashpa , chai na cuyuri ushajuj runagutaca mandashpa sirijushcapillata gentecunapaj chaupipi , Jesuspaj ñaupajman uriajuchirca .
Tucui shunguhuan crishpa paicuna shamushcata Jesús ricushpami , cashna nirca : — Ñuca huahualla , cambaj juchacunataca ñami anchuchishca cangui — nircami .
Shina nijpimi mandashca shimita yachachijcunapash , fariseocunapash , paicunapaj shungu ucupilla cashna ninajurca : “ ¿ Diosta nali shimicunata rimaj cai runaca , imatayari ? Juchacunataca , pipash na anchuchi ushanllu . Diosllamari anchuchi ushan ” ninajurcami .
Chashna yarinajujta Jesús yachashpami , paicunataca cashna nirca : — ¿ Imashpata cangunapaj shungupica , chashnatara yarinajunguichi ?
Cai runagutaca : ‘ Cambaj juchacunataca , ñami anchuchishca ’ ¿ ninachu ali ? Na cashpaca : ‘ Jatarishpa rilla ’ , ¿ ninachu ashtahuan ali canga ?
Runa Aichayu tucushca ñucaca , juchacunata anchuchingapaj ushaita cai pachapi charijta canguna yachachunmi , ( chai na cuyuri ushajuj runataca ) : “ Candaca cashnami nini : ‘ Can mandashpa sirijushcataca apashpa , huasiman rilla ’ ninimi ” nircami .
Shina nijhuan chai tucuicunapaj ñaupajpi jatarishpami , pai sirijushca jatacunataca japirca . Shina japishpami , Taita Diosta ninanda alicachishpandi , chai runaca paipaj huasiman rijurca .
Shina alichijta ricushpami , gentecunaca tucuilla manllarishpa , Taita Diostaca ninanda alicachinajurca . Ninandapacha manllarinajushpami : “ Cunan punllamari , cashna juyaillataca ricunchi ” ninajurca .
Chai jipa llujshishpa rijushpami , impuestota japishpa causaj Leví shuti runaguta Jesusca ricurca . Paica , impuestota japij huasipimi tiajurca . Paitami Jesusca : “ Ñucata catihuai ” nirca .
Shina nijpica , ima tiashcatapash saquishpa jatarishpami , Jesustaca catishpa rirca .
Chai Leví runaguca , Jesusta paipaj huasiman pushashpami , jatun micuita rurarca . Chai huasipica , impuestota japishpa causaj ashtaca cumbacunapash , shuj gentecunapashmi , paicunahuan micungapaj tiarirca .
Shina tianajujpimi fariseocunapash , mandashca shimita yachachijcunapash , Jesuspaj yachajujcunataca ninanda nalicachishpa , cashna ninajurca : — ¿ Imashpata impuestota japishpa causajcunahuan , juchayu runacunahuan micushpa , ufiashpa tianajunguichi ? — ninajurcami .
Shina ninajujpimi Jesusca , paicunata cashna nirca : — Nanaita na charijunaca , jambij runataca na mascanllu . Huañunajuj gentecunallami , jambijtaca mascan .
Imatapash cashcatapacha rurajcunata cayangapaca , na shamurcanichu . Ashtahuangarin juchayu gentecuna ninanda llaquirishpa Diospajman tigrarichun cayangapajmi shamurcani — nijurcami .
Chai jipallami , chai runacunaca Jesustaca , cashna ninajurca : — Bautizaj Juanbaj yachajujcunapash , fariseocunapaj yachajujcunapash , tauca punllacunatami na micushpa , Diosta mañashpa chishanajun . Ashtahuangarin ¿ imashpata cambaj yachajujcunaca , na chashna rurashpa micunajun , ufianajun ? — ninajurcami .
Shina nijpimi Jesusca , paicunata cashna nirca : — ¿ Boda huasipica , cazarajuj noviota cumbashpa tianajujcunataca , na micushpa chishaichi ni ushanguichimanllu ?
Ashtahuangarin cusata apana punllacunaca chayamungami . Chai punllacunami , na micushpa chishanajunga — nircami .
Jesusca , cashnatapashmi chimbapurashpa parlajurca : — Pipash mushuj churajunata rutushpaca , na mauca churajunapi siranllu . Shina rurajpica , mushuj churajunapash huaglingami . Shinallata chai mauca churajunapi mushujta sirashcapash , napacha ali ricunrillu .
Shinallata chaira rurashca vinotaca , mauca cara muchilapica , pipash na churanllu . Chashna rurajpica , chaira rurashca vinoca muchilata liquishpa jicharishpami , muchilandi tucuringa .
Ashtahuangarin chaira rurashca vinotaca , mushuj cara muchilapimi churana . Shina rurajpica vinopash , muchilapash tiajunllami .
Fucushca vinota ufiajcunaca , chaira rurashca vinotaca na munanllu . Paicunaca : ‘ Fucushca vinomari ashtahuan ali ’ nishpami , na munan — nijurcami .
Samana punllapimi , cashna tucurca : Jesusca , paipaj yachajujcunandimi , trigo pambata yalinajurca . Chaipica , paipaj yachajujcunaca trigo umata fitishpami , maquihuan jacushpa granogutaca micunajurca .
Huaquin fariseocunaca , cashnami ninajurca : — ¿ Imashpata samana punllapica , na chashna ruranachu nishpa mandashcata na cazushpa , cangunaca chashna ruranajunguichi ? — ninajurcami .
Shina nijpimi Jesusca , cashna nishpa tigrachirca : — Davidca , paihuan purijcunandi ninanda yarjachishpaca , imata rurashcatapash , ¿ nachu leyishcanguichi ?
Chashna yarjachishpaca Davidca , Taita Diospaj huasimanmi yaicurca . Chaipica , Diosman carashca tandacunatami , paihuan purijcunandi micunajurca . Chai tandataca , mandashca shimipi nishcashnaca , na micunallachu carca . Chaitaca , curacunallami micui ushana carca — nijurcami .
Shinallata cashnatapashmi nirca : — Runa Aichayu tucushca ñucami , samana punllatapash mandaita ushani — nircami .
Samana punlla cutin chayajpimi , cashna tucurca : Jesusca , tandanajuna huasiman yaicushpami yachachijurca . Chai ucupica , ali lado maqui chaquishca runagupashmi tiajurca .
Chaipica , mandashca shimita yachachijcunapash , fariseocunapashmi tianajurca . Paicunaca , samana punllapi cai runata alichijpica , imashnallapash juchachishpa llaquichishun yashpami , Jesustaca ricurianajurca .
Ashtahuangarin paicuna imata yarinajujtapash , Jesusca yacharcami . Shina yachashpami , maqui chaquishpa curparishca tiajuj runataca : — Jatarishpa , cai chaupiman shamui — nirca . Shina nijpimi , chai runaguca jatarishpa shayarirca .
Chai jipami Jesusca , paita ricurianajuj runacunataca , cashna nirca : — Cangunataca caitami tapuni : Mandashcapi nijunshnaca samana punllapica , ¿ alita ruranachu ali , na cashpaca nalita ruranachu ali ? ¿ Causaita caranachu ali , na cashpaca huañuchinachu ali ? — nishpami tapurca .
Jesusca , chashna tapushca jipami , muyundi tucuilla gentecunata ricushpa , chai runagutaca : — Maquita chutai — nirca . Shina nijpi chutajpica , ñapash ali tucurcallami .
Paicunaca , ninandapacha fiñashpami : — Cai runataca , ¿ imatata rurashunchi ? — nishpa , paicunapura parlarinajurca .
Chai punllacunapimi Jesusca , Diosta mañangapaj urcuman rirca . Chai urcupimi , Taita Diosta mañashpa pacarirca .
Ña punllayajpimi Jesusca , paita catijcunata cayashpa , paicuna puramanda chunga ishcaita agllarca . Shina agllashpami paicunataca , ñucamanda villajcunami canguichi nirca .
Jesusca , paipaj yachajujcunandi urcumunda urai shamushpami , shuj pambaman chayarca . Chaipimi , paita catijcunahuan tandanajurca . Paicunaca , tucui Judea llactamanda , Jerusalenmanda , mama cucha manñapi tiaj Tiro shuti , Sidón shuti pueblocunamandapashmi , ashtaca gentecuna shamushca carca . Paicunaca , Jesús villajujta uyangapajpash , paicunapaj nanaicunata alichi tucungapajpashmi shamunajurca .
Jesusca , ninan ushaita charishpa tucuicunata alichijujpimi , paitaca tucuilla gentecuna tacaringapaj munarca .
Chai jipami Jesusca , paipaj yachajujcunata ricushpa , cashna nijurca : “ Imagutapash na charij cangunaca , ninanda cushijuichi . Taita Dios mandanaca cangunapajmi .
Cai causaipi yarjachishpa causajcunaca , ninanda cushijuichi . Diosmi , ashtacata cangunaman caranga . Cunambi huacashpa causajcunaca , ninanda cushijuichi . Cangunaca , jipamanmi asishpa causanguichi .
Runa Aichayu tucushca ñucata catishcamanda , cangunata millanayachijpi , paicunahuan ama tandanajuchun cangunata caruyachijpi , nalicachishpa rimanajujpi , cangunapaj shutitapash nalita rurajcunapaj shutitashna yangapi churanajujpica , ninanda cushijuichi .
Chashna llaquichijui punllacunapica , ninandapacha cushijunguichilla . Ricuichi , canguna juyailla japinaca , jahua pachapimi . Chashnallatami paicunapaj ñaupa taitacunapash , Dios ima nishcata villajcunataca llaquichinajurca .
Ashtahuangarin ninan charijcunaca , ¡ aij imachari tucunguichi ! Cangunaca , ñami caipillata cushijushpa causanajunguichi .
Cunambi na ushangacaman micushpa causajcunaca , ¡ aij imachari tucunguichi ! Cangunaca , jipamanmi yarjachinguichi . Cai causaipi cushijushpa asijcuna , ¡ aij imachari tucunguichi ! Cangunaca , jipamanmi ninanda llaquirishpa huacanguichi .
Ñuca villajujta uyanajuj cangunatami , cashna nini : Cangunata fiñajcunatapash , juyanami canguichi . Cangunata na ricunayachij runacunamambash , imatapash aligutami rurana canguichi .
Pipash canda lado ñavipi huactajpica , caishuj ladotapash ricuchinguilla . Cambaj jahualla churajunata maijambash quichujpica , túnica nishca churajunatapash apachun saquinguilla .
Pipash imagutapash mañaj shamujpica caranguilla . Shinallata cambajta imatapash apajpica , ama tigrachihuai ninguichu .
Imashnami shuj gentecuna cangunaman imatapash aliguta rurachun munanguichi , chashnallatami cangunapash paicunaman alita rurana canguichi .
Cangunata juyajcunatalla juyashpa causashpaca , ¿ ima alitata ruranguichi ? Juchata rurajcunapash , paicunata juyajcunatalla juyashpami causan .
Pimambash imata mañachishpapash , ucha tigrachinata yachajcunamanlla mañachishpaca , ¿ ima alitata ruranguichi ? Juchata rurajcunapash , paicuna purallami ashtacata japishallami yashpa mañachirinajun .
Ashtahuangarin cangunata fiñajcunatapash , juyanami canguichi . Paicunaman alita rurashpa imagutapash mañachishpaca , imatapash japinataca na yarinachu canguichi . Shina rurajpimi , canguna japinaca ashtaca tianga . Shinallata jahua pachapi causajuj Diospaj huahuacunapachami canguichi . Paica , pashi ninata na yachajcunatapash , nalita rurashpa causajcunatapash llaquijunmi .
Cangunapaj Taitaca , cangunata llaquishpami juyajun . Chashnallatami cangunapash shujcunataca , llaquishpa juyana canguichi .
Na yangamanda juchachishpa causanachu canguichi . Na chashna rurajpimi , cangunatapash na llaquichinga . Ninandapacha llaquichi tucunami cangui nitallapash , na ninachu canguichi . Na chashna rurajpimi , cangunatapash ninandapacha llaquichi tucunaman na cachanga . Imata nalita rurajpipash , cunganami canguichi . Shina cungajpimi , cangunapaj juchacunatapash Diosca cunganga .
Shujcunaman caraichi , Diospash cangunaman carangami . Ali medishpa churashpa , tushuchishpa , jicharijta jundachishpami cangunaman migllachinga . Shujcunaman imashna medishpa carajpipash , chashnallatami Diospash cangunaman caranga ” nijurcami .
Jesusca , cashnatapashmi chimbapurashpa parlajurca : “ ¿ Ñausa runaca , shuj ñausa runatallata pushashpa ri ushanmanllu ? ¿ Nacha paicunaca ishcandillata utujupi huashajunman ?
Yachajuj runaca , paita yachachijtaca na yalichu . Ashtahuangarin maijambash aligutapacha tucuita yachajushpaca , paita yachachij runashnallatami tucun .
Cambaj huauquipaj ñavipi uchilla jupashna tiajujtara ricungapaj randica , ¿ imashpata cambaj ñavipi caspishna tiajujtara , na tigrashpa ricungui ?
Na ali yurapica , alica na fucunllu . Ali yurapipash , imapash nalica na fucunllu .
Ima yura cajtapash , granota ricushpami rijsirin . Jigostaca , casha yuramandaca na cozechanalla . Uvastapash , casha yuramandaca na pallanllu .
Ali runaguca , imapash juyaillacunata alicachinshna , aligutalla ruranata paipaj shungupi yarijushpami , imatapash aligutalla riman . Ashtahuangarin nali runaca , imapash juyaillacunata alichinshna nalita ruranatalla , paipaj shungupi yarijushpami , imatapash nali shimicunatalla riman . Imata rimachumbash , shungu ninanda yarichijpimi , shimica riman .
Ñucataca , ¿ imashpata : ‘ Apunchi Jesús , Apunchi Jesús ’ nihuanguichi ? Shina ninajushpaca , ¿ imashpata ñuca mandashcataca , na ruranguichi ?
Ñucapajman shamushpa , ñuca yachachishcata uyashpa tucui pactachijcunaca , piman rijchaj cajtami cangunaman villagrini :
Paicunaca , ucu ucuta allashpa ucuman jatun rumicunatara churashpa , chai jahuapi huasichij runashnami . Chaitaca , yacu ninanda jatarishpa jatun yacu shamushpami , ninanda huactarimurca . Ashtahuangarin chai huasitaca , jatun rumi jahuapi shayachishca cashcamandami , na cuyuchi usharca .
Ashtahuangarin ñuca yachachishcata uyashpapash na cazujca , na ucuta allashpa jahualla huasichij runashnami . Chai huasica , yacu ninanda shamushpa huactarimujpica urmarcallami . Chai huasica , tucuilla t'unirishpami urmashpa tucurirca ” nijurcami .
Jesusca , paita uyanajuj gentecunaman cai tucuita yachachishca jipami , Capernaum puebloman yaicurca .
Chaipimi , patsaj soldadota mandaj runa causarca . Paipaj ninan juyashca servij huambragumi , ungushca ña huañunalla sirijurca .
Jesusmanda parlanajujta uyashpami , chai mandaj runaca : “ Ñucata servij huambraguta alichij shamupai ” nigrichun , huaquin mandaj rucucunata cacharca .
Jesuspajman paicuna chayamushpaca , shamupai nishpami cashna ninanda mañanajurca : — Chai runagu mañajujtaca rurapaillayari .
Shina ninajujpimi Jesusca , paicunahuan rijurca . Ashtahuangarin Jesusca , ña huasiman chayagrijujpimi , patsaj soldadocunata mandaj runaca huaquin cumbacunata , cashna nichun cacharca : “ Apunchi Jesús , ama yapata shaijumupaichu . Ama ñuca huasiman chayajta shamupaichu . Jatun pinganayaimi capani .
Shina cashpami , cambajman ñucapacha shamuitaca , na ushaparcani . Ali tucui nishpa chaimanda rimajpillata , ñucata servij huambraguca ali tucupangallami .
Shuj mandajcuna mandajpimi , ñucapash causajupani . Shinallatami ñucapash , soldadocunataca mandajuni . Shuj soldadota : ‘ Ri ’ nishpa mandajpica , rinllami . Shinallata : ‘ Shamui ’ nijpipash , shamunllami . Ñucata servijtapash : ‘ Caita rurai ’ nijpica , ruranllami ” nigrichunmi cacharca .
Shina nijta uyashpami Jesusca , ninanda cushijushpa paita catinajuj gentecunata tigrarishpa ricushpa , cashna nijurca : — Cangunataca cashnami nini : Israel llactapipash , cai runagushna alipacha crijtaca , shujtallapash na tarishcanichu — nircami .
Shina nijpimi chai runacunaca , chai mandaj runapaj huasiman tigranajurca . Paicunaca , chai servij huambragutaca ña ali tucushcatami tuparirca .
Chai mamaguta Apunchi Jesús ricushpaca , ninanda llaquishpami : — Ama huacaichu — nirca .
Shina nishpalla , huañushcata apanajujpaj caja ladoman quimirishpa tacarijpimi , huandushpa rinajuj runacunaca shayarirca . Shina shayarijpimi , Jesusca : — Huambragu , candami jatari nini — nirca .
Shina nijpimi , chai huañushca huambraguca tiarishpa , rimai callarirca . Jesusca chai mamagutaca : — Cambaj churigutaca pushailla — nishpami curca .
Tucuicuna ninanda manllarishpami , Taita Diosta ninanda alicachishpa , cashna ninajurca : — Ñucanchi puramandami , Dios ima nishcata aligutapacha villaj runaguca llujshishca . Taita Diosca , pai agllashca gentecuna cajpimi , ñucanchita ninanda llaquishpa shamushca — ninajurcami .
Tucui chaicunata Jesús rurajujtaca , Bautizaj Juanbaj yachajujcunami , paiman villanajurca . Shina villajpimi Juanga , paipaj yachajuj puramanda ishcai purata cayarca .
Paicuna Jesuspajman chayamushpaca , cashnami ninajurca : — Bautizaj Juanmi , cashna tapuchun cachamun : ‘ ¿ Canllu , ñucanchi shuyanajushca Quishpichij Cristo capangui ? Na cashpaca , ¿ shujtachu shuyapashun ? ’ nishpa tapuchunmi cachamun — ninajurcami .
Paicuna chayajhuanmi huañujujcunata , nanaicunahuanlla llaquinayaita causajcunata , nali aya jundashca gentecunata , ñausacunatapash ashtacunata Jesusca alichijurca .
Shina alichijushpami Jesusca , Juan cachamushca runacunataca cashna nijurca : — Canguna imata uyashcata , imata ricushcatapash , Juanman cashna nishpa villagrichi : ¿ Ñausacunapash ricunajunmi . Jangacunapash , alimi purinajun . Lepra nishca ung : uihuan causajcunapash , ali tucunajunmi . Rinri na uyajcunapash uyanajunmi . Huañushcacunatapash , causachijunmi . Imagutapash na charijcunamambash , ali villaitami villajun ’ nigrichi .
Ñuca maijan cajta crishpa na pandajcunaca , ninandami cushijun — nijurcami .
Juan cachamushca runacuna rijpimi , Jesusca gentecunaman Juanmanda cashna villai callarirca : “ Jichushca pambapica , ¿ imata ricungapajta llujshircanguichi ? Ninanda huairashpa sucusta cuyuchijujta , ¿ ricungapajchu rircanguichi ?
Shina cashpaca , ¿ imata ricungapajta llujshircanguichi ? ¿ Punchapamba churajushca runatachu ricungapaj rircanguichi ? Ricuichi , ninan valishca churajunata churajushpa ninanda cushijujcunaca , jatun mandajcunapaj huasicunapimi .
Ashtahuanga , ¿ imatata ricungapaj rircanguichi ? ¿ Dios ima nishcata villaj runagutachu ricungapaj rircanguichi ? Ari , cangunataca cashnami nini : Cangunaca , profeta runatapash yalitami ricungapaj rircanguichi .
Juanmanda villashpami , cashna nishpa escribishca tiajun :
Fariseo puramanda shuj fariseo runami , Jesustaca : “ Ñuca huasigupi micungapaj ripashun ” nirca . Chai fariseopaj huasiman Jesús chayashpaca , micungapaj tiarircallami .
Chai fariseopaj huasipi Jesús micujujta yachashpami , alabastro nishcamanda rurashca uchilla fundugupi , shuj huarmica mishquillagu ashnajuj jambita apashpa shamurca . Chai huarmica , chai pueblopi juchata rurashpa causaj huarmimi carca .
Imagutapash na tigrachi ushashpa purijpimi , culquita mañachij runaguca , ishcanditallata saquinguichilla nirca . Shina saquijpica , chai ishcaipura runacunamandaca , ¿ maijanda ashtahuan juyashcanga ? — nishpami tapurca .
Shina nishpallami , chai huarmita tigrarishpa ricushpaca Jesusca , Simonda cashna nirca : — Cai huarmi , cunan imata rurajujta ricunguimi . Paica , viquihuan ñuca chaquita maillachishpaca , ajchahuanmi fichachihuan . Ashtahuangarin cambaj huasiman ñuca yaicumujpica , chaquita maillachun yacutallapash , na carahuarcanguichu .
Canga , ñucata mingachishpapash , na muchahuarcanguichu . Ashtahuangarin cai huarmica , ñuca yaicumushpa tiarishcamandapacha , ñuca chaquita muchanataca na shaijunllu .
Shina nishpallami : — Cambaj juchacunataca , ñami anchuchishca cangui — nishpa Jesusca , chai huarmita nirca .
Shina nijpimi : — Cai runaca , ¿ ima cashpata juchacunataca anchuchin ? — nishpa , Jesushuan mezapi tianajuj runacunaca , paicunapura parlarinajurca .
Ashtahuangarin Jesusca , chai huarmitaca cashnami nirca : — Tucui shunguhuan crishpami , ña quishpirishcangui . Cunanga , ninanda cushijushpa rilla — nircami .
Chai jipami , Taita Dios mandajujmanda ali villaita villashpa , tucui pueblocunapipash , uchilla llactacunapipash Jesusca purijurca . Paitaca , paipaj chunga ishcai yachajujcunapash , cumbashpami purinajurca .
Shinallata nali ayacunata Jesús llujchishca huarmicuna , shuj nanaicunamandapash alichi tucushca huarmicunapashmi cumbanajurca . Magdalena ni tucushca Mariapashmi purijurca . Jesusca , chai Mariamandami , canchis ayacunata llujchishca carca .
Tucui pueblocunamanda shamushpami , ashtaca gentecuna Jesuspajman tandanajumurca . Chaicunamanmi Jesusca , cashna chimbapurashpa parlajurca :
Shinallata huaquin muyucunaca , rumilla alpapimi urmarca . Chaquishca alpa cajpimi , viñashpapash ñapash chaquirca .
Shinallata huaquin muyucunaca , casha viñana chaupipimi urmarca . Cashacunaca , muyuta yalishpa viñashpami , llapishpa ismuchirca .
Shinallata huaquin muyucunaca , ali alpapi urmashpami , juyailla viñarca . Shina viñashpami , shujmandalla patsaj patsaj granushpa fucurca ” nijurcami . Shina nishpallami , cashna nirca : “ Uyangapaj rinrita charishpaca , aliguta uyaichi ” nishpa Jesusca , shinllitapacha rimarca .
Chai jipami paipaj yachajujcunaca , Jesusta cashna tapunajurca : “ Chimbapurashpa cai parlashcacunaca , ¿ imatata nijupan ? ” ninajurcami .
Chimbapurashpa parlashpaca , cashna yachachijuni : Muyugutaca , Taita Diospaj Shimigumi .
Ñambi urmashca muyucunaca , caicunami : Huaquingunaca , Diospaj Shimita uyanmi . Shina uyajpipash , paicuna crishpa ama quishpirichunmi , diablo shamushpaca , Diospaj Shimita uyashcatapash shungupi cungachin .
Rumilla alpapi urmashca muyucunaca , caicunami : Huaquingunaca , Diospaj Shimita villajpi cushijushpami chasquin . Shina chasquishpapash paicunaca , sapita na charij yurashna cashpami , huaquin huatacamanlla crishpa catinajun . Shina cashpami , ali crij cajta ricungapaj llaquicuna japijpica , huashaman tigranlla .
Casha chaupipi urmashca muyucunaca , caicunami : Paicunaca , Diospaj Shimita uyashpapash , cai causaipilla charijyangapaj munashpami , imatapash rurashpa musparinajun . Shina causanajushpallatami , cai causaipajtalla imatapash rurashpa ninanda cushijushpa , paicunaca na fucuj granoshna tucunajun .
Ashtahuangarin ali alpapi tarpushca muyucunaca , caicunami : Paicunaca , Diospaj Shimita uyashcataca , tucui shunguhuan aliguta catishpami , juyailla fucuj granoshna causanajun .
Pipash michata japichishpaca , na mangahuan quilpanllu , cama ucupipash na churanllu . Ashtahuangarin huasi ucuman yaicujcuna michata ricushpa yaicuchunmi , candeleropi churan .
Na ricurishpa pacalla tiajcunaca , imapash na tianllu . Pipash ama rijsichun , michamambash ama llujshichun pacashcallapash imapash na tianllu .
Shina cashcamandaca , ñuca villajujta uyashcata aliguta yarichi . Ashtacata charijmanmi , ashtahuan caranga . Ashtahuangarin na charijpica , charingapaj munajushcatapash tucuillami quichunga ” nijurcami .
Chai jipami , paipaj mamapash , huauquicunapash , Jesuspajman shamurca . Ashtahuangarin gentecuna ninanda jundariajpimi , paipajman chayamuitaca , na ushanajurca .
Chaimandami Jesustaca : — Cambaj mamapash , huauquicunapash , canda ricungapajmi shamushca . Paicunaca canllapimi shayanajun — nishpa villanajurca .
Shina nijpimi Jesusca , cashna nirca : — Diospaj Shimita uyashpa pactachijcunallami ñuca mama , ñuca huauquicuna — nishpa Jesusca , tucuicunaman villarca .
Shuj punllami , cashna tucurca : Jesusca , paipaj yachajujcunandi , canoapi tiarishpaca : — Cai cuchata chimbashunchi — nircami . Shina nishpaca rircallami .
Ashtahuangarin canoapi ña rijushpami , Jesusca puñurca . Shina puñujujpica ninan huaira ñapash shamushpami , cucha yacuta jatarichirca . Shina jatarichijpi , canoapi yacu jundai callarijpimi canoaca ña huashajugrijurca .
Shinamandami , Jesusta rijchachingapaj shamushpaca : — ¡ Yachachij , Yachachij , ñucanchica huashajushpa huañugrinchimari ! — ninajurca . Shina nijpi jatarishpami huairatapash , yacu quilpamujujtapash , Jesusca jarcashpa rimarca . Shina rimajpica chulunlla , casilla tucurcallami .
Chai jipami paicunataca : — Canguna ñucata crishcapash , ¿ maipitayari ? — nirca . Shina nijpi ninanda manllarishpa , paipura ricunman quedashpami , caishuj chaishuj cashna ninajurca : — Cai runataca , ¿ ima cajpita huairapash , cuchapash pai rimajpica , cazunllayari ? — ninajurcami .
Paicuna chai cuchata ña chimbashpaca , Galilea llacta chimbaman tiaj Gadara shuti llactamanmi chayarca .
Ña chayashpa manñaman Jesús llujshijhuanmi , chai pueblopi causajushca shuj runaca , Jesusta tuparingapaj shamurca . Chai runaca , ña unaita aya jundashca causajushpami , churajunatapash na churajushpa , huasipipash na causashpa , pambana utujupilla causajurca .
Chai runataca : — ¿ Ima shutita cangui ? — nishpa Jesús tapujpimi : — Huaranga Huaranga shutimi cani — nirca . Ashtaca ashtaca ayacuna jundashca causajushpami , chashna nijurca .
Chai ayacunaca : — Ñucanchitaca , ama chai manllanayai ucu ucuman cachahuaichu — nishpami , Jesustaca ninanda mañanajurca .
Chai urcupica , ashtaca ashtaca cuchicunami micushpa purinajurca . Shinamandami chai ayacunaca : — Chai cuchicunapi yaicuchun , ñucanchitaca cachahuai — nishpa , Jesustaca ninanda mañanajurca . Shina mañajpimi , chai cuchicunapi yaicugrichun saquirca .
Chai runamanda ayacuna llujshishpaca , cuchicunapimi yaicugrirca . Shina yaicujhuanmi , chai ashtaca cuchicunaca jaca jahua patamanda cuchaman huashajushpa huañunajurca .
Cuchicuna chashna huañujta ricushpami michijcunaca , paicuna causanajuj pueblopipash , pambacunapi causajcunamambash villangapaj , ninanda calpanajurca .
Shina villajpimi , ima tucushcatapash ricungapaca , tucuilla gentecuna shamunajurca . Jesuspajman chayamushpaca , ayacuna jundashca causajuj runaca , ayacuna llujshijpi ali tucushca tiajujtami ricunajurca . Chai runaca , churajunatapash aliguta churajushca , ali juizupimi tiajurca . Shinata ricushpami , gentecunaca ninanda manllarinajurca .
Chai gentecunamanmi , aya jundashca runata Jesús imashna alichijta ricushcacunaca villanajurca .
Shina villajpimi , Gadara llacta tucui ladomanda shamushcacunaca , ninanda manllarishpa : — Cai ñucanchi llactamandaca ripailla — ninajurcami . Shina nijpimi Jesusca , canoapi tiarishpa rigrijurca .
Shina rigrijujpimi , ayacunata llujchi tucushca runaca : — Ñucatapash pushahuayari — nijurca . Ashtahuangarin Jesusca cayacaman nishpami , chai runataca cashnami nirca :
Jesús cutin chimbamujujpica , ashtaca gentecuna shuyanajushpami Jesustaca , ninanda cushijushpa chasquinajurca .
Chai jipaca , tandanajuna huasipi mandaj Jairo shuti runapashmi chayamurca . Paica , Jesuspaj ñaupajpi cungurishpami : — Ñuca huasiguman yaicupashunyari — nijurca .
Chai rinajuj puracunapica , yahuar shamujuj ung : uihuan chunga ishcai huatata huañujujlla causajuj huarmipashmi rijurca . Chai huarmica , jambijcunapajman rishpa , pai imaguta charishcatapash , tucuitami tucuchishca carca . Paitaca , maijan jambijpash alichitaca , na ushashcachu carca .
Shina rinajujpica , huashata catimushpami chai huarmica , Jesús jahualla churajushca pundagupi tacarirca . Shina tacarijhuanmi yahuarca , na ashtahuan shamushpa ali tucurca .
Shina tacarijpimi , Jesusca : — ¿ Pita ñucata tacarirca ? — nishpa tapurca . Shina tapujpipash , pipash na villajpimi Pedroca , paipaj cumbacunandi , cashna nijurca : — Yachachij , candaca cai tucui gentecunamari saruripi , llapiripi catimunajun . ¿ Chaita ricushpatachu : ‘ ¿ Pita ñucata tacarirca ? ’ nishpa tapujungui ? — ninajurcami .
Ashtahuangarin Jesusca , cashnami nirca : — Maijanllari ñucataca tacarircami . Ñuca ushaihuan maijandachari ñami alichini — nircami .
Chai ali tucushca huarmica , na pacalla chashna tacarishcanichu yashpami chujchurishpa , Jesuspaj ñaupajpi cungurimurca . Paica , Jesusta imamanda tacarishcatapash , imashna ñapash ali tucushcatapash , tucuitami gentecuna uyajta villajurca .
Shina villajpimi Jesusca , chai huarmitaca cashna nirca : — Ñuca huahualla , ñucata tucui shunguhuan crishcamandami , ña ali tucushcangui . Cunanga , cushijushpa rilla — nircami .
Shina nijujpillatami , tandanajuna huasipi mandaj Jairopaj huasimanda , shuj runa shamushpaca , cashna nirca : — Yachachijtaca , ama yanga yanga fiñachijuichu . Cambaj ushica , ñami huañurca — nircami .
Ashtahuangarin chashna ninajujta Jesús uyashpami , Jairo runataca cashna nirca : — Ama manllaichu . Ñucata alipacha crihuai . Cambaj ushiguca causaringami — nircami .
Jairopaj huasiman Jesús yaicushpaca , pitapash shujcuna yaicuchunga na saquircachu . Pedrota , Jacobota , Juanda , chai cuitsagupaj taitata , mamatallami paihuan yaicuchun saquirca .
Shina nijpimi huañushcatapacha yachashpa , Jesustaca asishpa ricunajurca .
Ashtahuangarin chai huañushcapaj maquita japishpami : — Cuitsagu , jatari — nishpa , Jesusca shinllita rimarca .
Shina nijpimi chai cuitsagupaj alma tigramujpi , ñapash causarishpa jatarirca . Shina jatarijpimi : — Cai cuitsaguman micunaguta carapaichi — nishpa , Jesusca mandarca .
Chai cuitsagupaj taitapash , mamapash ninandapachami manllarinajurca . Ashtahuangarin Jesusca : — Pimambash cashna tucushcataca , na villanachu canguichi — nishpami mandarca .
Jesusca , paipaj chunga ishcai yachajujcunatalla tandachishpami , gentecunamanda tucui ayacunata llujchishpa cachana ushaitapash , huañujujcunata alichina ushaitapash paicunaman cararca .
Taita Dios mandajujmanda villanajuchun , huañujujcunata alichinajuchunmi cacharca .
Shina cachajushpami Jesusca , paicunataca cashna nijurca : “ Ñanda ringapaca , imatallapash na apanachu canguichi . Tauna caspitapash , cucavi muchilatapash , tandatapash , culquitapash na apanachu canguichi . Túnica nishca churajunatapash , na ishcaita apanachu canguichi .
Maijan huasiman yaicushpapash , shuj llactaman yalingacaman , chai huasipillami mingarina canguichi .
Maijan pueblopi cashpapash , cangunata na chasquingapaj munajpica , llujshishpa ringuichilla . Chai pueblopi causajcuna , napacha ali cajta ricuchingapajmi , cangunapaj chaquipi churajushcapi catijuj alpatapash chafsishpa rina canguichi ” nijurcami .
Shina nijpi paipaj yachajujcuna rishpaca , ali villaita villashpandi , huañujujcunatapash alichishpandimi , tucuilla uchilla llactacunata purinajurca .
Jesús tucuita rurashpa purijujtaca , Galilea llactata mandaj Herodesmi uyarca . “ Bautizaj Juanmi , huañushcacunapaj chaupimanda causarimushca ” nishpa huaquinguna parlanajujpimi , Herodesca imata ruraitapash na ushajurca .
Ashtahuangarin Herodesca , cashnami nirca : — Juanbaj umata fitichunga , ñucami mandarcani . Cunanga , shuj runami juyailla rurashpa purijun nijtami uyani . ¿ Chai runaca , pita cangayari ? — nircami . Shina nijushpami Herodesca , Jesusta ricungapaj ninanda munarca .
Villachun cachashcacuna tigramushpaca , paicuna imaguta rurashcatami , tucuita Jesusman villanajurca . Shina villajpica , Betsaida shuti pueblo ladomanmi , jichushca pambaman , paipaj yachajujcunatalla pushashpa rirca .
Chaiman rinajujta gentecuna yachashpa catimujpimi , Jesusca chasquirca . Paicunamanmi , Taita Dios mandajujmandaca villajurca . Shinallata huañujujcuna ali tucucunata munajcunatapashmi alichijurca .
Ña tutayajujpica , Jesuspaj chunga ishcai yachajujcunaca , paipajman quimirishpami cashna ninajurca : — Cai gentecunataca , chai uchilla llactacunapi , chai muyundi huasicunapi mingarishpa pacarigrichun , micunatapash mascagrichun cachailla . Caipica , jichushca pambapimi canchi — ninajurcami .
Shina nijpimi , Jesusca : — Cangunallata micunataca caraichilla — nirca . Shina nijpimi , cashna ninajurca : — Ñucanchica , picha tandaguta , ishcai pijigutallami charinchi . ¿ Cai tucui gentecunaman micunata carangapachu , randigrichi ningui ? — ninajurcami .
Chai gentecunaca , picha huarangashnami tandanajushca carca . Shina tandanajushca cajpimi : — Gentecunataca , picha chunga , picha chunga chaupishpa tiachipaichi — nishpa Jesusca , paipaj yachajujcunata mandarca .
Paicuna tiaripaichi nijpica , tucuilla tiarircallami .
Ña tiarijpimi , picha tandagutapash , ishcai pijigutapash , Jesusca japirca . Shina japishpallami , jahua pachata ricushpa , Diosta pashi nirca . Chai tandatapash , pijitapash asha asha chaupishpami , chai gentecunaman carachun , paipaj yachajujcunaman curca .
Shina carajpimi tucuicunallata , na munangacaman micurca . Paicuna na micui ushashcataca , chunga ishcai canasta jundatami , paipaj yachajujcunaca tandachirca .
Jesusca , pailla Diosta mañashpa tiajujpimi , paipaj yachajujcunapash , chaipi tianajurca . Shina tianajujpimi : — Gentecunaca ñucataca , ¿ maijan yashpashi ricuhuan ? — nishpa , paipaj yachajujcunataca tapurca .
Shina nijpimi paicunaca , cashna ninajurca : — Huaquingunaca : ‘ Bautizaj Juanmi canga ’ ninajunmi . Huaquingunaca : ‘ Dios ima nishcata villaj Eliasmi canga ’ ninajunmi . Shujcunaca : ‘ Dios ima nishcata Profeta puracunamanda maijambashmi causarimushcanga ’ ninajunmi — nishpami tigrachinajurca .
Shina ninajujpimi : — Cangunaca cutin , ¿ maijan nihuanguichita ? — nishpa , Jesusca tapurca . Shina tapujpimi : — Taita Dios cachamushca Quishpichij Cristomi capangui — nishpa , Pedroca tigrachirca .
Pedro chashna nijpimi : — Ñuca maijan cajtapash , pimambash napacha villanachu canguichi — nishpa Jesusca , paipaj yachajujcunata shinllitapacha mandarca .
Shina nishpallami Jesusca , tucuilla gentecunata cashna nijurca : — Maijan cashpapash ñucata catingapaj munashpaca , paipaj causaita na llaquishpa , paipaj cruzta punllandi aparinshna ñucata catihuachun .
Na llullashpami , cangunata cashna nini : Caipi shayanajuj puramanda huaquingunaca , Taita Dios mandajujtaca , nara huañushpallatami ricunguichi — nijurcami .
Shina villajushca pusaj punllashna jipami , cashna tucurca : Pedrota , Juanda , Jacobota pushashpami Jesusca , Diosta mañangapaj urcuman vichai rirca .
Chaipi mañajujpimi , ñavipash shujman tigrashpa , churajushcapash yuraj yuraj punchapamba ricurirca .
Jesushuan cashcamanda shayanajushcacuna anchurishpa rijpimi Pedroca , Jesusta cashna nirca : — Ñucanchica , alipajmari shamupashcanchi , Yachachij . Cunanga , quimsa chugllagutami rurashun ninchi . Shujtaca canman , shujtaca Moisesman , shujtaca Eliasmanmi ruragrinchi — nircami . Shina nishpami Pedroca , paillata imata nijushcatapash na yacharca .
Shina nijujpillatami fuyu pillushpa , paicunataca ñapash quilparca . Chai fuyu ucuman yaicunataca , chai quimsa yachajujcunaca ninandami manllarca .
Chai fuyu ucumandaca , cashna rimajmi uyarirca : — Caimi , ñuca juyashca Churigu . Pai imata yachachishcatami , aliguta uyana canguichi — nircami .
Shina rimamuj uyarishca jipaca , Jesuslla shayajushcatami ricunajurca . Paicunaca , imata ricushcatapash chai punllacunapica , pimambash na villashpami , upalla purinajurca .
Cayandi punllami , urcumanda urai shamunajujpica , ashtaca gentecuna Jesusta tuparingapaj shamunajurca .
Paicunapaj chaupimanda , shuj runa ninanda caparishpaca , cashnami nirca : — Yachachij , ñuca churiguta alichipai . Cai huahuatallami charipani .
Paitaca , aya jundashpami , cungashcapi ninanda caparichin . Shinallata ninandapacha chujchuchishpami , babasta shitachimupan . Caiman chaiman shitashpami , ashacamanlla saquishpa rin .
Ayata llujchipaichi nishpami , cambaj yachajujcunapajman apamuparcani . Ashtahuangarin paicunaca , na llujchi usharcachu — nijurcami .
Shina nijpimi Jesusca , cashna nirca : — Ñucata nali crij miraicuna , jatun nalicuna . ¿ Ima horascamanda cangunahuanda cashna cashayari ? ¿ Ima horascamanda cangunamandaca llaquirijushallayari ? — nishpallami : — Cambaj churiguta apamui — nirca .
Jesuspajman chai huambragu quimirijujpimi , alpapi urmachishpa ayaca , ninandapacha chujchuchirca . Ashtahuangarin Jesusca , mapata rurachij ayata ninanda rimashpami , chai huambramandaca llujchirca . Shina rurashpami , chai taitataca : — Cambaj churigutaca pushailla — nirca .
Ashtahuangarin ima nishpa Jesús chashna nijtapash , paicunapaj yuyaica quilpashcashna cashpami , paipaj yachajujcunaca na yachai usharca . Imashpa chai shimicunata nishcata tapungapajpash manllarcami .
Chai jipami , Jesuspaj yachajujcunaca : — ¿ Maijanshi ashtahuan yali ali canchi ? — nishpa , paicunapura parlai callarirca .
Paicunapaj shungupi chashna yarinajushcata yachashpami Jesusca , shuj huahuata maquimanda aisamushpa , paicunahuan shayachirca .
Chai jipami Juanga , Jesusta cashna nishpa tigrachirca : — Yachachij . Cambaj shutipi rimashpami shuj runaca , ayacunata gentecunamanda llujchijurca . Paica , ñucanchihuanga na cumba tucushpa , canda catinllu . Shinata ricushpami : ‘ Ama chashna ruraichu ’ nishpa jarcarcanchi — nircami .
Shina nijpimi Jesusca , cashna nirca : — Na jarcashpa , saquinallami canguichi . Maijambash ñucanchita na fiñashpa purijushpaca , ñucanchi purallatami — nircami .
Chaitaca , Jesuspaj yachajujcuna ricushpami Jacobondi , Juandi cashna ninajurca : — Apunchi Jesús . Eliaspaj punllacunapi ninahuan tucuchishcashna , ¿ nachu chai gentecunapaj jahuapi jahua pachamanda nina urmamuchun mañashun ? — ninajurcami .
Shina nijpimi Jesusca , tigrarishpa ricushpa shinllita rimashpa , cashna nirca : — Cangunaca , Diospaj Espiritupaj cajta na yachashpami , chashna ninguichi .
Paicuna rinajujpimi shuj runaca , ñambi cashna nirca : — Apunchi Jesús , can maita rijujpipash catipashallami — nircami .
Shina nijpimi Jesusca , cashna nirca : — Añascunapash , paicuna causana utujuta charinmi . Jahuata rij alasyu animalcunapash , tazinda charinmi . Ashtahuangarin Runa Aichayu tucushca ñucaca , maigupi siririshpa samanatallapash na charinichu — nircami .
Shina nishpami Jesusca , shuj runataca : — Ñucata catihuai — nirca . Shina nijpimi chai runaca , cashna nirca : — Canda cantingapaca , ñuca taitata pambashpara tigramugripasha . ¿ Ñacha saquihuanguiman , Apunchi Jesús ? — nircami .
Shina nijpimi Jesusca , cashna nirca : — Huañushcashna causajcunaca , paicuna purallata huañushcataca pambanajuchun saquilla . Ashtahuangarin canga , Taita Dios mandajujmanda villangapaj ri — nijurcami .
Shina nijpimi , shuj runapash cashna nirca : — Apunchi Jesús , canda catisha nipanimi . Ñuca huasipi causajcunatara , cayacaman nishpa tigramugripasha . ¿ Nacha saquihuanguiman ? — nircami .
Shina nijpimi Jesusca , chai runatapash cashna nirca : — Maijan runapash yapujushpaca , na huashaman tigrashpa ricushpandi yapunllu . Chashna yapuj runashna cashpaca , Taita Dios mandajuj llactapaj ruraitaca , napacha ushangachu — nircami .
Shina cachajushpami Jesusca , paicunata cashna nijurca : “ Granota tandachinaca , ashtaca ashtacamari . Shina cajpipash , tandachijcunaca huaquinllami . Chaimandami , granota tandachijcunata cachamuchun , chagrayu Dueñota ninanda mañana canguichi .
Cunanga , richilla . Cangunataca , atujcunapaj chaupipi llamagucunata cacharinshnami cachajuni .
Cucavi muchilatapash , culqui muchilatapash , chaquipi churajunatapash na apashpa rinachu canguichi . Ñambi maijanhuan tuparishpapash , alillachu canchi nishpaca , na shayarinachu canguichi .
Maijan huasiman chayashpapash : ‘ Cangunaman Taita Dios ali causaita carachun ’ ninami canguichi .
Maijambash chaipi aliguta chasquij tiashpaca , casilla aligutapachami causanajunga . Ashtahuangarin chai shimita na chasquijpica , cangunamanllatami tigranga .
Cangunata aliguta mingachishpa , imaguta carajpipash micushpa , ufiashpa chai huasipilla mingarishpa tianajunguichilla . Imaguta rurashpapash , chaimandallata japinatami charin . Huasin huasinga , na purinachu canguichi .
Maijan puebloman chayajpipash , cangunata chasquishpa micunaguta carajpica , imaguta cashpapash micunallami canguichi .
Huañujujcuna chaipi tiajpica , alichinguichilla . Shinallata : ‘ Taita Dios mandanaca , ñami pactamushca ’ nishpa villanguichi .
Maijan puebloman chayajpipash , cangunata na mingachingapaj munajpica , ñanman llujshishpa , cashna ninguichi :
Cangunataca cashnami nini : Dios ricuchijui punllapimi , chai pueblopi causajcunataca , Sodoma shuti pueblopi causashca gentetapash yali ashtahuan llaquichinga .
Corazín shuti pueblopi causajcunalla , ¡ aij imachari tucunguichi ! Betsaida shuti pueblopi causajcunalla , ¡ aij imachari tucunguichi ! Cangunahuan cashpami , pipash na rurai ushanallacunata rurajurcani . Tiro shuti , Sidón shuti pueblocunapi cashna rurashca cajpica , ninanda llaquirishpa uchami , Diospajman tigrarinman carca . Paicuna ninanda llaquirishcata ricuchingapaca , cañamuta churajushpami , uchufahuan shitarinman carca .
Dios llaquichijui punllapimi , Tiro shuti , Sidón shuti pueblocunapi causashca gentecunatapash yali ashtahuan cangunataca llaquichinga .
Capernaum pueblopi causajcuna , cangunaca jahua pachaman apai tucushunllami yanguichimi . Ashtahuangarin , ucu pachamanmi shitai tucunguichi .
Canguna villajpi uyashpa cazujcunaca , ñucatami cazunajun . Ashtahuangarin cangunata yangapi churajcunaca , ñucatami yangapi churanajun . Ñucata yangapi churajcunaca , ñucata cachamuj Taitatami yangapi churanajun ” nijurcami .
Shina nijpimi Jesusca , paicunata cashna nirca : — Satanastaca , jahua pachamanda , punchapamba shitamunshna urmajtami ricurcani .
Cangunamanmi , culebracunata , alacrangunata sarushpa , cangunata na ricunayachijpaj ushaita mishachumbash , ushaita cararcani . Chaicunaca , cangunata imata ruraitapash na ushangachu .
Cangunaca , ayacunata cazuchishpa llujchishpalla , na cushijunachu canguichi . Ashtahuangarin cangunapaj shuticuna , jahua pachapi escribishca tiajujpimi , cushijuna canguichi — nijurcami .
Shina nishpallami Jesusca , Diospaj Espíritu yarichijpi ninanda cushijushpa , cashna nijurca : “ Jahua pachatapash , cai pachatapash Mandajuj , ñuca Taitalla . Canga , alipacha yachajushca gentecunaman , alita yarishpa causanajuj gentecunamambash , cai yachajunataca na ricuchircanguichu . Ashtahuangarin huahuashna causajcunaman yachachishcamandami , candaca ninanda alicachini . Ari ñuca Taitalla , canga chashnatami munarcangui .
Ñuca Taitami , imagutapash tucuita ñucamanlla carahuashca . Pipaj Churi cajtapash , gentecunaca na yachahuanllu , ñuca Taitallami yachan . Ñuca Taitatapash , pipash na rijsinllu . Ñucallami , paipaj Churi cashpa rijsini . Shinallata paipaj Churi paipaj Taitata maijanmambash rijsichijpillami , Taitataca rijsinajun ” nijurcami .
Shina nijushpami Jesusca , paipaj yachajujcunata tigrarishpa ricushpa , paicunatalla cashna nijurca : “ Canguna ricunajushcata shujcuna paicunapaj ñavihuambacha ricushpaca , ninanda cushijuchun ninimi .
Ricuichi , mandashca shimita yachachij shuj runami , Jesús imata tigrachijpipash , juchachingapaj cashna nishpa shayarirca : — Causaita causagrinata ñuca japingapaca , ¿ imatata rurana capani , Yachachij ? — nircami .
Shina nijpimi Jesusca , cashna nirca : — Mandashcapica , ¿ ima nishpata escribishca ? ¿ Imata nijujtata leyishcangui ? — nishpami , Jesusca tapurca .
Shina tapujpimi chai runaca , cashna nishpa tigrachirca : — Mandashcapica cashnami nijun : ‘ Canda Mandaj Taita Diostaca , tucui shunguhuan , tucui almahuan , cambaj tucui ushaihuan , cambaj tucui yuyaihuanmi juyana cangui . Cambaj cumba runagutapash , can juyarinshnallata juyangui ’ nijunmi — nircami .
Shina nijpimi Jesusca , cashna nirca : — Aligutapachami canga tigrachingui . Chaita rurashpaca causanguipachami — nircami .
Jesús rijushpaca , shuj uchilla llactamanmi chayarca . Chai llactapimi , Marta shuti shuj huarmica , paipaj huasipi Jesusta mingachirca .
Ashtahuangarin shujtallami , imaguta cashpapash rurana cangui . María huarmiguca , ashtahuan aliguta ruranata yarishpami , caipi tiajun . Ama chashna tiajuchun nitaca , pipash na ushangachu — nircami .
Jesusca , shuj pambapi Diosta mañajujpimi , cashna tucurca : Jesús mañaita tucuchishca jipami , paipaj yachajuj puramanda shujca cashna nirca : — Bautizaj Juanbash , paipaj yachajujcunataca , Diosta mañachun yachachinmi carca . Shinallata ñucanchitapash , Diosta imashna mañanata yachachihuai , Apunchi Jesús — nircami .
Shina nijpimi Jesusca , cashna nishpa yachachirca : — Diosta ima hora mañashpapash , cashna ninguichi : ‘ Jahua pachapi tiajuj ñucanchi Taitalla , cambaj jucha illaj shutiguca , alicachi tucushca cachun . Can mandanaca , ucha chayamushpami ali canman . Imashnami jahua pachapica can munashcashna ruranajun , chashnallata cai pachapipash can munashcashna ruranajushpami ali canman .
Cangunataca , cashnami nini : Cumba cashpapash mañachingapaj na jatarijushpapash , ama yapata fiñachijuchunmi , imata mañashcata cungapaj jatarinman .
Cashnatapashmi nini : Diosta mañaichi , paica carangallami . Mascaichi , taringuichimi . Punguta huactachishpa cayaichi , paica pascangallami .
¿ Maijan taitata cangunapaj huahuacuna tandaguta carahuai nishpa mañajpica , rumita caranguichiman ? Na cashpaca , piji aichaguta carahuai nijpipash , ¿ maijanda culebrataca caranguichiman ?
Shinallata lulunguta carahuai nijpica , ¿ maijanda alacrandaca caranguichiman ?
Cangunaca nalicuna cashpapash , huahuacuna mañajpica , imatapash aligutami caranata yachanguichi . Jahua pachapi cangunapaj Taitacarin , paipaj jucha illaj Espirituta mañajpica , ¿ nachu caranman ? ” nijurcami .
Shuj runaguta upaman tigrachishpa charijuj ayatami , Jesusca llujchirca . Chai ayata llujshijpimi , chai runaguca ñapash rimarca . Chaita ricushpami , gentecunaca ninanda manllarirca .
Ashtahuangarin chai puracunamanda huaquingunaca , cashnami ninajurca : — Cai runaca , ayacunata mandaj Beelzebú shuti diablopaj ushaita charishpami , ayacunataca llujchishpa cachan — ninajurcami .
Huaquingunaca , imata tigrachijpipash juchachingapajmi , jahua pachamanda imagutapash rurashpa ricuchijuchun mañanajurca .
Ashtahuangarin Jesusca , paicuna maitapash yarinajujta yachashpami , cashna nijurca : — Shuj llactapi mandajcuna , paicunapura fiñanajushpa shicanyarishpaca , chai llactaca llaquinayaitami tucurinman . Shinallata huasi ucu puracuna fiñanajushpaca , shicanyarishpami maitapash rishpa tucurinman .
Chashnallata Satanás mandajuj ayacuna , paicunapura fiñanajushpa shicanyajpica , ¿ pai mandashpa tiajunaca tiajunmanllachu ? ‘ Beelzebú shuti diablopaj ushaihuanmi , ayacunata llujchishpa cachan ’ ninajujpimi , cashnaca nijuni .
Beelzebú shuti diablopaj ushaihuan ayacunata ñuca llujchishpa cachajujpica , ¿ pipaj ushaihuanda cangunapaj yachajujcunaca , ayacunata llujchishpa cachan ? Shinamandami , cangunapaj yachajujcunallata cangunapaj juezcuna tucunga .
Ashtahuangarin Taita Diospaj maquihuan ushaita carajpi , ayacunata ñuca llujchijushpaca , cangunapaca Taita Diospacha mandajpi causana pactamushcatami ricuchijuni .
Shuj ninan shinlli runa macanajunahuan alichirishcalla , paipaj huasita cuidajujpica , imaguta charishcapash ali tiajunllami .
Ashtahuangarin paitapash yali shuj ninan shinlli runa shamushpaca , yalishpa macashpami , macanajungapaj pai cushijushpa charijushcatapash quichushpa apanman . Pai imatalla charishcatapash quichushpami , cumbacunaman chaupishpa caranman .
Maijambash na ñucahuan cashpaca , ñucata fiñajmi . Maijambash na ñucahuan tandachishpaca , ñuca tandachingapaj munashcatapash , calpachishpami saquin .
Mapata rurachij aya shuj runamanda llujshipaca , chaquishca pambacunapimi causangapaj mascashpa purijun . Shina mascashpapash , na tarishpami : ‘ Ñuca punda causajushca runapajmanllata , cutin tigrashalla ’ nishpa tigran .
Shina tigrashpaca , aliguta fichashca , juyailla alichishca huasitashnami , chai runataca tarin .
Chashna tarishpaca , chai ayaca paitapash yali millai ayacunata , canchis purata pushangapajmi rin . Chai ayacunaca , tucuilla chai runapi yaicushpaca , chai runataca , punda causajushcatapash yali nalimanmi tigrachin — nijurcami .
Chashna nishpa Jesús villajujpimi : — Canda ungushpa chuchuchishpa viñachij mamaca , ninandami cushijun — nishpa shuj huarmica , gentecunapaj chaupimanda shinllita caparirca .
Shina nijpimi Jesusca , cashna nirca : — Taita Diospaj Shimita yachachijpi uyashpa pactachijcunaca , ashtahuan ninandami cushijun — nircami .
Ashtaca gentecuna tandanajushpa jundamujpimi , Jesusca cashna nijurca : — Cunan miraicunaca , nali gentecunamari . Chaimandami , imatapash juyailla rurashcata ricungapaj munashpapash , napacha ricunga . Dios ima nishcata villaj Jonás imashnami tucurca , chashnatallami ricunga .
Imashnami Nínive pueblopi causajcunapaca , Jonasca shuj ricuchina carca , chashnatallami cunan viñaicunapash Runa Aichayu tucushca ñucataca ricuhuanga .
Jatun mandaj Salomón runaguca , alipacha yachajushcami carca . Pai yachachijujta uyangapaca , urai llactata jatun mandaj huarmimi , caru caru llactamanda shamurca . Chai huarmimi , Dios llaquichijui punllapica , cunan miraicunataca ninanda llaquichi tucunapachami canguichi nishpa jataringa . Ñucami , Salomondapash yali caipi cani .
Nínive shuti pueblopi causajcunaca , Jónas villajpimi , ninanda llaquirishpa Diospajman tigrarirca . Dios llaquichijui punllapimi , Nínive shuti pueblopi causashca gentecunaca , cunan miraicunataca ninanda llaquichi tucunapachami canguichi nishpa jataringa . Ñucami , Jonastapash yali caipi cani .
Michata maijan japichishpaca na pacanllu , cajón ucupillapash na churanllu . Ashtahuangarin huasi ucuman yaicujcuna micha punchayachijujpi ricushpa yaicuchunmi , michataca candeleropi churan .
Cambaj cuerpopaj michaguca , ñavimi . Shinamandami , cambaj ñavi ali cajpica , cuerpogupash tucuilla michagushnallapacha punchayachijun . Ashtahuangarin cambaj ñavi nali cajpica , cambaj tucuilla cuerpomi yana yanapi causajun .
Ricui , cambaj shungupi tiajuj michagu ama chashna yanaman tigrachunmi , aliguta yariashpa causana cangui .
Cambaj tucuilla cuerpogu michashna punchalla cashpami , na yanapishna causashpa , micha ucupishna tucuilla punchalla causangui — nijurcami .
Chashna parlashpa Jesús tucuchijpimi , shuj fariseo runaca : — Micungapaj ñuca huasiguman ripashun — nirca . Chai fariseopaj huasiman Jesús chayashpaca , micungapaj tiarircallami .
Paica , maquita na maillashpami , micungapaj tiarirca . Chaita ricushpami , fariseo runaca manllarirca .
Shina manllarijpimi Apunchi Jesusca , cashna nijurca : — Can fariseocunaca vasotapash , platopapash huashatalla maillanatami yachanguichi . Ashtahuangarin cangunapaj shungupica macashpa shuhuana yuyaihuan , imatapash nalita rurana yuyaihuanlla jundami canguichi .
Juizu illajcuna . ¿ Nachu ima tiachumbash churaj Diosllata , shungutapash churarca ?
Canguna imata charishcatapash , shujcunaman caranami canguichi . Shina carajpimi , mapacunataca tucuilla maillanga .
¡ Aij fariseocuna , ashtahuangarin cangunaca imachari tucunguichi ! Cangunaca mentatapash , rudatapash , micunapi chapuna verdecunatapash , chungamanda shujgutami , Diosman caranata yachanguichi . Shina cashpapash imatapash cashcatapacha ruranataca na rurashpami , Taita Diostaca na juyashpa causanguichi . Chashna ruranataca , aliguta pactachishpami , Diosman caranatapash na saquishpa causana canguichi .
¡ Fariseocuna , cangunaca aij imachari tucunguichi ! Cangunaca , tandanajuna huasicunapipash , ñaupajpi tiaringapaj munanguichi . Shinallata plazacunapipash , alillachu capanguichi ninajuchunmi munanguichi .
Mandashca shimita yachachijcuna , fariseocuna , ¡ aij imachari tucunguichi ! Cangunaca mishqui shimi , jayaj shungucunami canguichi . Cangunaca , huañushcata pambashpa , gentecuna ama ricuchun imatapash na churashcashnamari canguichi . Chashna cajpimi gentecunaca , chai jahuata purinajushpapash , imatapash na yachan — nijurcami .
Shina nijpimi , mandashca shimita yachachij puracunamanda shuj runaca , cashna nirca : — Can cashna nishpaca , ñucanchitapashmari pingaichijungui , Yachachij — nircami .
Shina nijpimi Jesusca , cashna nijurca : — Mandashca shimita yachachij cangunapash , ¡ aij imachari tucunguichi ! Cangunaca , shuj runaman jatun quipita na ushajta apachinshnami , na pactachi ushanallata ninanda yachachinguichi . Chashna yachachishpapash , cangunallata chai quipitaca dedohuanllapash na tacarinshnami , na pactachingapaj munanguichi .
¡ Aij cangunaca , imachari tucunguichi ! Dios ima nishcata villajcunata cangunapaj ñaupa taitacuna huañuchishpa pambashca bovedacunataca , cangunami shayachinajunguichi .
Shina cajpimi , Taita Diosca tucuita ali yachashpa , cashna nirca : ‘ Ñuca ima nishcata villajcunatapash , ñucamanda villachun agllashcacunatapash cachamushami . Paicunataca , huaquingunataca huañuchingami , huaquingunataca catiriashpami llaquichinga ’ nircami .
Mandashca shimita yachachijcuna cangunaca , ¡ aij imachari tucunguichi ! Diospaj Shimita gentecuna ama yachajuchunmi , cangunaca yachana llavetapash quichunshna charinguichi . Chashna cashpami , cangunapash na yachajushpa , shujcuna yachajungapaj munajcunatapash jarcanguichi — nijurcami .
Shina nijujpimi , mandashca shimita yachachijcunapash , fariseocunapash Jesustaca ninanda fiñai callarirca . Chashna fiñashpami , imatapash caita chaita tapuj tucushpa parlachinajurca .
Chashna nijujhuanmi , huaranga huaranga gentecuna tandanajumushpa , caishuj chaishuj saruripi Jesuspajman shamunajurca . Jesusca , paipaj yachajujcunamanmi , cashna nishpa villai callarica : “ Fariseocunaca , punguichij levadurashnami nij tucushpalla purinajun . Cangunaca , na paicunashna mishqui shimi , jayaj shungucuna canachu canguichi .
Imata pacalla ruranapash na tianllu . Chai rurashcacuna ricuringapachami . Na yachai ushanalla ima pacallapash na tianllu .
Shina cashcamandami , yana yana tutapi imata canguna parlashcataca , punllapi parlanajunga . Shinallata punguta vicharishpa , rinripilla imata parlashcatapash tucuicuna uyachunmi , huasi jahuapi shayarishpa caparinajunga .
Ñuca juyashca cumbacuna , ashtahuangarin cangunataca cashnami nini : Cangunapaj cuerpota huañuchingapaj munaj runacunataca , na manllanachu canguichi . Huañuchishca jipaca , imata ruraitapash na ashtahuan ushanllu .
Shina cajpipash canguna maijanda manllanatapash , ñucami yachachigrini : Causaita quichushca jipa , ucu pachaman cachaita ushaj Diostami manllana canguichi . Ari , paitallami manllana canguichi ninimi .
¿ Nachu alasyu uchilla picha animalcunataca , ishcai uchilla culquipajlla jatunajun ? Shina jatujpipash chaicunataca , shujllatapash Taita Diosca , na cunganllu .
Paica , cangunapaj umapi mashna ajcha tiajtapash , tucuilla cuentashcallami . Chaimandami runacunataca , na manllana canguichi . Cangunacarin , chai ashtaca animalcunatapash ashtahuan yali valishcami canguichi .
Cangunataca , cashnami nini : Maijambash ñucamanda shuj gentecunapaj ñaupajpi villajpica , Runa Aichayu tucushca ñucapash , Taita Diospaj angelcunapaj ñaupajpimi paimandaca villasha .
Ashtahuangarin gentecunapaj ñaupajpi na paipajchu cani nijpica , ñucapash Taita Diospaj angelcunapaj ñaupajpica , paica na ñucapajchu nishpami villasha .
Maijan cashpapash , Runa Aichayu tucushca ñucata nalicachishpa rimashcataca Diosca cungangami . Ashtahuangarin Diospaj jucha illaj Espirituta nalicachishpa rimajtaca , napacha cungangachu .
Tandanajuna huasicunaman , juezcunapaj ñaupajman , mandajcunapaj ñaupajman , cangunata apajpica : ‘ ¿ Imatashi tigrachisha , imatashi nisha ? ’ yashpa , na manllanachu canguichi .
Shina nishpallami Jesusca , cashna nirca : — Ricui , charij tucunatalla na munashpami , aliguta yarishpa causana canguichi . Imata ninanda maijan runa charishpapash , chaihuan unaita causajuitaca , na ushangachu — nircami .
Shina rurashpaca , ñuca almataca cashnami nijusha : Ñuca almalla . Mashna huatacamambash micungapaj , ashtacatami alichishca charingui . Cunanga samajuilla , ninanda micushpa , ufiashpa , ninanda cushijusha ’ nirijurcami .
Ashtahuangarin Taita Diosca , chai runataca cashnami nirca : ‘ Juizu illaj runa , cunan tutallatami cambaj almata mañangapaj shamunga . Can imata charishcatapash , ¿ pimanshi saquingui ? ’ nircami .
Chai jipami Jesusca , paipaj yachajujcunata , cashna nijurca : “ Cangunataca , cashnami nini : ‘ ¿ Imata micushpa , imata churajushpata causashun ? ’ nishpaca , na chaitalla yariashpa musparishpaca causanachu canguichi .
Cangunapaj causaica , micunatapash ashtahuan yali aligumi . Shinallata cuerpogupash , churajunataca ashtahuan yali aligumi .
Alasyu animalcunata ricushpami , yarina canguichi : Paicunaca na tarpunllu , granotapash na tandachinllu . Granocunata alichingapaj shuj huasitallapash , na charinllu . Paicuna micuchunga , Taita Diosmi caramujun . ¿ Nachu cangunaca , chai alasyu animalcunatapash yali canguichi ?
Canguna puramandaca , ashtahuan jatunyangapaj munanajushpapash , ¿ maijanshi chuscu chunga centimetrotallapash mirachita ushanguichi ?
Chaitallapash na ushashpaca , ¿ imashpata ashtahuan shujcunapash yarinajunguichi ?
Lirio sisacuna pambapi viñashcata ricushpami , yarina canguichi : Chai sisacunaca , na imatapash ruranllu , na puchanajunllu . Ashtahuangarin cangunataca , cashnami nini : Salomonga , ninan charij cashpapash , na chai sisagushna punchapambata churajuitaca usharcachu .
Taita Diosmi , jihuagutapash juyailla viñachishpa sisachin . Shina juyaillagu cajpipash , cayapaca cuchushpa , tulpapi rupachinllami . Na tucui shunguhuan crishpa causajcuna . ¿ Nachu cangunamangarin churajunaguta caramunga ?
Cangunaca , ima micunamandapash , ima ufianamandapash na musparinachu canguichi . Na chaicunamandalla imatapash ninanda ruranata yariashpa llaquilla purinachu canguichi .
Cai pachapajtalla rurashpa causanajuj gentecunami , tucui chaicunatalla yariashpa causanajun . Ashtahuangarin cangunapaj Taitaca , chaicunata canguna minishtijujtaca ña yachanmi .
Ashtahuangarin Taita Dios mandajujpi causanatarami mascana canguichi . Shina causajpica , tucui chaicunata canguna munashcataca , jahuan jahuan caramujungallami .
Ñuca llamagucuna , cangunaca ashalla cashpapash , na manllanachu canguichi . Cangunapaj Taitaca , mandanataca cushijushpami cangunaman carashapacha nijun .
Canguna imata charishcatapash jatushpa , chai culquitaca imagutapash na charijcunaman caraichi . Jahua pachapi , causaita causaicaman na tucurina muchilacunapi imagutapash alichishpa charinata yarichi . Jahua pachapica , shuhuacunapash na yaicungachu , polilla jurucunapash na micushpa tucuchingachu .
Rijcharianajujta paicunapaj amo japij shamujpica , servijcunaca ninandami cushijun . Na llullashpami , cangunataca cashna nini : Amoca ali chumbilirishpami , paita servijcunata tiachishpa , micunataca paipacha caranga .
Chaupi tuta cashpa , punllayajujta cashpapash , rijchariajujta paicunapaj amo japij shamujpica , servijcunaca ninandami cushijun .
Ashtahuan caitapash yarichi : Shuhua shamunata huasiyu dueño yachashpaca , paipaj huasita utujushpa amo shuhuachun saquingapaca chaparianmanmi .
Shinallatami , Runa Aichayu tucushca ñucapash , cungashcapi ñapash shamusha . Shinamandami cangunaca , alichirishcalla causana canguichi ” nijurcami .
Chashna villajpimi Pedroca , Jesusta cashna nishpa tapurca : — Apunchi Jesús , ¿ ñucanchimanllachu cashna chimbapurashpa parlajungui , na cashpaca tucuicunamanllu cashna nijungui ? — nircami .
Shina nijpimi Apunchi Jesusca , cashna nirca : — Shuj amoca : ‘ Ñuca huasiguta cuidapangui . Micuna horas chayajpica , ñucata servijcunaman micunaguta carapangui ’ nishpami , mingashpa saquin . Chaita aliguta cazushpa , aliguta yarishpa pactachij mayordomoca , ¿ maijanda canga ?
Chashna mingashcata pactachijujta amo japij shamujpica , chai servij runaguca ninandami cushijunga .
Na llullashpami , cangunataca cashna nini : Chai runagumanmi amoca , pai imata charishcatapash , tucuillata minganga .
Ashtahuangarin chai servij runaca , paipaj shungupica : ‘ Ñuca amoca , na ucha shamunllu ’ nijungami . Shina nijushpami , servishpa causaj jaricunatapash , huarmicunatapash macai callaringa . Shinallata micushpa , ufiashpa , machashpami purijunga .
Chai servijca , amo imata rurachun munashcatapash yachashca jahua napacha alichirishpa na rurashpaca , ninandami asti tucunga .
Ashtahuangarin shuj runaca , amo imata rurachun munashcatapash na yachaimandami , asti tucunapacha nalita ruranga . Shina rurashcamandaca , ashatallami asti tucunga . Maijanmambash ashtacata Dios carashca cashpaca , ashtacatallatami tigrachihuai ninga . Imatapash ashtahuan rurachun mingashca cashpaca , ashtahuan rurashcata ricuchihuai ningami .
Cai pachapi ninata japichingapajmi shamurcani . Cunanga , ñami japirishca . ¿ Ashtahuanga imatata munasha ?
Bautizarinshnami , shuj ninan llaquita apana cani . ¡ Chai punlla chayanamandaca , ninandami llaquirini !
Jesusca , chai ashtaca gentecunatami , cashnatapash nijurca : “ Cangunaca , indi huashajuj pushtumanda fuyu llujshimujpica : ‘ Ñami tamiagrin ’ ninatami yachanguichi . Canguna nishcashna tamianllami .
Shinallata urai ladomanda huaira shamujpica : ‘ Tamia pascarigrinmi ’ ninguichimi . Canguna nishcashna pascarinllami .
¡ Mishqui shimi , jayaj shungucuna ! Cangunaca fuyuta , huairata ricushpami , imatapash yachanguichi . Ashtahuangarin cunambi ima tucujujta ricushpapash , ¿ imashpata na yachai ushanguichi ?
Mandajpaj ñaupajman pipash canda juchachishpa apajujpica , ñanda rijushpallata paihuanga ali tucunata yaringui . Paihuan ali tucungapaj na ucha munajpica , pactarallapash aisashpara candaca juezpaj ñaupajman apanman . Shina apajpica juezca , llaquichij runamanmi cunga . Chai runaca , prezuna huasipimi churanga .
Shina villajpimi Jesusca , paicunata cashna nijurca : “ Galilea llactamanda runacunaca , chai llactapi tucui causajcunata yali ashtahuan juchayu cashpami , huañuchi tucushcanga , ¿ yashpachu puringuichi ?
Jesusca , cashnahuambash chimbapurashpami parlajurca : “ Shuj runaguca , paipaj alpapica jigostami tarpushcata charirca . Ña fucushcami canga yashpa , pallangapaj rishpaca , imatapash na tarircachu .
Shina nijpimi , chagrata cuidaj runaguca , cashna nirca : ‘ Cunan huatagutaca saquipaira , taitalla . Chai yura siquita allashpa , huanuguta churapasha .
Samana punllapi Jesús chashna alichijpimi , tandanajuna huasipi mandaj runaca , ninandapacha fiñashpa gentecunataca cashna nijurca : — Imata rurangapajpash , sucta punllatami charinchi . Chai punllacunapimi , alichihuai ningapaca shamuna canguichi . Samana punllapica , na shamunachu canguichi — nircami .
Shina nijpimi Apunchi Jesusca , chai runataca cashna nijurca : — Mishqui shimi , jayaj shungu runa . Samana punlla cajpipash , maijan cashpapash , ¿ nachu huagrata cashpapash , burrota cashpapash corralmanda cacharishpa , yacuta ufiachingapaj rin ?
Cai huarmica , Abrahambaj mirai purami . Satanás huatashca charijujpimi , paica ña chunga pusaj huatata huañujujlla causajushca . Samana punlla cajpipash , ¿ nachu paitaca huatashcashna charijujmanda cacharichina carcani ? — nijurcami .
Jesusca cashnatapashmi nijurca : “ Taita Dios mandajujtaca , ¿ imahuan chimbapurashpata yachachisha ?
Dios mandajujca , shuj runa paipaj alpapi mostaza muyuguta tarpushcashnami . Chai muyugu viñashpa , jatun quiru tucujpimi , alasyu animalcunaca malquicunapi tazinda rurashpa causanajun ” nijurcami .
Jesusca cashnatapashmi nirca : “ Taita Dios mandajujtaca , ¿ imahuan chimbapurashpata yachachisha ?
Dios mandajujca , shuj huarmi quimsa batea junda jacupi levadurata chapushpa , tucuilla masa punguingacaman pacashpa saquin , chashnapachami ” nijurcami .
Samana punllapimi , cashna tucurca : Fariseocunata mandaj runapaj huasipi micungapajmi , Jesusca yaicurca . Shinamandami fariseocunaca , Jesús imata rurajpipash juchachingapaj , pacalla ricurianajurca .
Boda huasiman cayajpi shamuj runacunaca , alicachishpa ricuchunmi , juyaillagupi tiaringapaj mascanajurca . Shinata ricushpami Jesusca , cashna chimbapurashpa parlajurca :
Cayaj runamandapash , Jesusca cashna nishpami yachachijurca : — Bodata rurashpaca , cambaj cumbacunata , cambaj huauquicunata , cambaj familiacunata , cambaj ladollapi tiaj charijcunataca , na cayanachu cangui . Paicunaman carashcataca , candapash cayashpami chashnallata tigrachinga . Shina carajpimi , cutin tigrashpa japijungui .
Ashtahuangarin jatun micuita rurajushpaca , imagutapash na charijcunata , shuj maqui cashpa , shuj chaqui cashpapash illajcunata , jangacunata , ñausacunatami micungapaca shamupaichi nishpa carana cangui .
Shina rurashpaca , ninandami cushijungui . Paicunaca , canman cutin tigrachishpa caraitaca na ushangachu . Ashtahuangarin can carashcamandaca , imatapash cashcatapacha rurajcunahuan causarishpami japingui — nijurcami .
Jesús chashna nijpimi , chaipi micushpa tianajuj puracunamanda shuj runaca , cashna nirca : — Taita Dios mandajuj llactagupi micungapaj rijcunaca , maijan cashpapash ninandami cushijunga — nircami .
Shina nijpimi Jesusca , chai runataca cashna nijurca : — Shuj runaguca , jatun micuita rurajushpami ashtacacunata cayachirca .
Ña micuna horas chayajpica : ‘ Tucuita alichishcallami tiajun . Micungapaj shamupaichilla ’ nigrichunmi , paipaj servijta cacharca .
Shamupaichi nijpica , tucuillami caita chaita ninajurca . Shuj runaca , cashnami nirca : ‘ Shuj jazindatami randiparcani . Chaita ricungapajmi rijuni . Na shamui ushapanichu ninmi nigripailla ’ nircami .
Shuj runapash , cashnami nirca : ‘ Picha yunta huagratami randircani . Chaicunahuan yapushpa ricugrijunirami . Chaimandami , na shamui ushapani ninmi nigripailla ’ nircami .
Cutin shuj runaca chayajpica : ‘ Chairallami cazararcani . Chaimandami na shamui ushani ninmi nigripailla ’ nircami .
Chashna nijpi tigrashpami , chai servij runaguca , amoman tucuita villagrijpi amoca , ninanda fiñarishpa chai servijtaca , cashna nishpa mandarca : ‘ Shina cashpaca cunanga , ñangunaman , plazacunaman rishpa , imagutapash na charijcunata , maqui cashpa , chaqui cashpapash illajcunata , jangacunata , ñausacunata ucha pushamugripai ’ nircami .
Chai jipami , chai servij runaguca : ‘ Amo , can mandashcashna ñami pushamuni . Ucupica nara jundanllu ’ nishpami villarca .
Shina nijpimi amoca , chai servij runaguta , cashna nishpa mandarca : ‘ Ñangunaman jarcashca pata ladocunaman rishpa , cai ñuca huasipi jundamuchun , munai na munai pushamugri ’ nircami .
Cachica aligumi . Ashtahuangarin cachi aminda cajpica , ¿ imahuanshi mishquiyachinga ?
Impuestota japishpa causajcunapash , juchayu gentecunapash , Jesús villajujta uyangapajmi , tucuicuna quimirimunajurca .
Chaita ricushpami , fariseocunapash , mandashca shimita yachachijcunapash , Jesusta fiñashpa nalicachishpa cashna parlanajurca : — Cai runaca , juchayu gentecunahuan cumba tucushpami , chaicunahuan micushpa tiajun — ninajurcami .
Ña tarishpaca , ninanda cushijushpami , rigrapi churanguichiman .
Cangunataca cashnami nini : Diospajman shuj juchayu gente tigrarijpica , jahua pachapi causajcunami ninanda cushijunga . Imatapash cashcatapacha rurashpa causaj , Diospajman na tigrarinata na minishtij , iscun chunga iscunmandapash yalitami cushijunga .
Jipa churimi , taitataca cashna nirca : ‘ Taiticu , ñucaman caranataca , cunanda carahuailla ’ nircami . Shina nijpimi taitaca , imata charishcatapash chaupishpa cararca .
Asha punlla jipami , taita imata carashcatapash , jipa churica tucuilla tandachishpa , caru llactaman rirca . Chaipimi , tucui nalicunata rurashpa , pai ima charishcataca , yanga yanga tucuchijurca .
Shina purijushpami , paillata paipaj shungupi cashna yajurca : ‘ Ñuca taitapaj huasipi mashna trabajaj runacunapash , micunataca ashtacatapachami charin . Paicunaca , micunatapash na munangacamanmi micunajun . ¡ Ñucaca caipica , yarjaimandamari huañugrini !
Cunanga jatarishpa , ñuca taitapajman tigrashpami , cashna nigrisha : Taiticu , ñucaca jahua pacha Diostapash , candapashmari fiñachipashcani .
Shina yajushpa jatarishpami , taitapaj huasiman tigrajurca . Paipaj churigu caruta shamujujta taita ricushpaca , ninandami llaquirca . Shina llaquishpaca , calpashpa tuparishpami , ugllarishpa mucharca .
Chai nali mayordomotaca , alipacha yarishpa chashna rurashcamandami , amoca alicachirca . Chashnami , cai pachapajtalla rurashpa causajcunara , michapaj huahuacunatapash yali , paicuna puralla alipacha yarishpa imatapash ruranata yachan .
Cangunataca cashnami nini : Imatapash cashcatapacha na rurashpa charishca culquitaca , shujcuna cangunapaj ali cumba tucuchunmi , carana canguichi . Chai culquita ña tucuchijpica , causaita causachun jahua pachapi cangunata chasquichunmi , chashna rurana canguichi .
Ashagutalla charishpapash , aliguta pactachij runaca , ashtacata charishpacarin , ashtahuanmi aliguta pactachin . Shinallata ashatalla charishpapash , imatapash cashcatapacha na ruraj runaca , ashtacata charishpapash , na imatapash cashcatapacha ruranllu .
Maijan servijpash ishcai amota servitaca , na ushanllu . Ishcai amota servijushpaca , shujtaca na ricunayachishpa , shujtallami juyanga . Na cashpaca , shuj amotalla cazushpami , shujtaca yangapi churashpa puringa . Shinallatami cangunaca , Taita Diostapash , imata charishcacunatapash , ishcandita servitaca na ushanguichi ” nijurcami .
Jesús chashna nijujtaca , fariseocunapash uyanajurcami . Paicunaca , charijyanatalla munajcuna cashpami , Jesustaca asishpa ricunajurca .
Shinamandami Jesusca , cashna nirca : “ Cangunaca , cangunallatami imatapash cashcatapacha rurajcunashna , gentecunapaj ñaupajpi ricuringuichi . Ashtahuangarin Taita Diosca , cangunapaj shunguta yachanmi . Gentecuna ninanda alicachishpa ricushcacunaca , Taita Diospaj ñaupajpica millanayaipachami .
Mandashca shimicunapash , Dios ima nishcata villajcuna villashca shimicunapash , Bautizaj Juan shamungacamanllami carca . Chai jipamandaca , Taita Dios mandajujmandami villanajun . Shinamandami Taita Dios mandajujpi causangapaj , tucuicuna yaicungapaj munanajun .
Ashtahuangarin mandashca shimicunamanda shuj tildellapash anchuringapaj randica , jahua pachapash cai pachapash tucurishpami ashtahuan ali canman .
Maijan runapash , paipaj huarmita jichushpa , shujhuan cazarashpaca , huainayashpami causajun . Shinallata cusa jichushca huarmihuan pipash cazarashpaca , huainayashpallatami causajun .
Shina ricushpami , chai charij runaca , cashna nishpa caparirca : ‘ Taita Abraham , ñucataca llaquihuayari . Lázaro runagutaca , paipaj dedota yacupi mutiyachishpa , ñuca jallupillapash chiriyachij shamuchun cachamupairi . Cai ninapica , ninan llaquitamari apajuni ’ nijurcami .
Jesusca , paipaj yachajujcunatami cashna nijurca : “ Gentecuna nitijachinshna pandachinaca tiangapachami . Ashtahuangarin maijan pandachijca , ¡ aij imachari tucunga !
Maijandapash cai huahuagushna ñucata crijcunata pandachij runataca , jatun molino rumita cungapi huatashpa , mama cuchapi shitashpachari ashtahuan ali canman .
Cangunallata aliguta yarishpami , causana canguichi . Maijan crijpash , canda fiñashpa juchata rurajpica , jarcashpa rimangui . Shina rimajpi ninanda llaquirijpica , pai canda imata rurashcatapash cungangui .
Shinallata chai punllalla canchiscaman canda fiñachishpami , juchata ruranga . Chashna rurashpapash : ‘ Ninanda llaquiripanimi ’ ningapaj , canchiscaman shamujpica cunganguilla ” nijurcami .
Shina nijpimi Apunchi Jesusca , cashna nirca : — Jamzi mostaza muyu valigutallapash crishpa , cai sicómoro nishca quiruta : ‘ Sapindi llujshishpa , mama cuchapi shayaringapaj ri ’ nijpica , cazushpa rinmanllami .
Mandashcata tucuita pactachishpaca , cangunapash shinallatami cashna nina canguichi : ‘ Ñucanchica , yanga servij runacunami canchi . Imata rurana cashcatallami rurarcanchi ’ ninami canguichi — nijurcami .
Jerusalenman Jesús rijushpaca , Samaria shuti llactahuan , Galilea shuti llactahuan chaupitami yalijurca .
Shuj uchilla llactaguman Jesús chayajujpimi , lepra ung : uihuan huañunajuj , chungapura runacuna tuparingapaj shamunajurca . Paicunaca , carullapimi shayarinajurca .
Shina caparijpi , Jesús ricushpaca : — Curacunapajman rishpa ricurigri — nircami . Shina nijpi rinajushpami , chai ung : uimanda mapa illaj tucurca .
Shina nishpallami Jesusca , cashna nirca : — Jatarishpa rilla . Canga , ñucata crishcamandami quishpirishcangui — nircami .
— Taita Dios mandanaca , ¿ ima punllata callaringa ? — nishpa , huaquin fariseocuna tapujpimi Jesusca , cashna nijurca : — Taita Dios mandanaca , imatapash ricuchishpami shamunga yanguichiman .
Shina nishpallami Jesusca , paipaj yachajujcunaman cashna nijurca : — Runa Aichayu tucushca ñucata , shuj punllagullapash caipi mandajushcanman nishpa , canguna ricunayachina punllacunami chayamunga . Ashtahuangarin na ricushpami causanguichi .
Cangunataca cashnami ninajunga : ‘ Caipimi mandajun , chaipimi mandajun ’ ninajungami . Chashna nijpipash , na catishpa rinachu canguichi .
Ashtahuangarin pundaca , cunan cai viñaicuna ninanda na ricunayachishpa llaquichijpi , llaquita apanarapachami cani .
Runa Aichayu tucushca ñuca shamui punllapica , ñaupa taita Noé causajui punllacunapi tucushcashnami tucunga .
Chai punllacunapica , jatun huambuna huasiman Noé yaicungacamanmi , gentecunaca micushpa , ufiashpa , cazarashpa , cazarachishpa causanajurca . Shina causanajujpimi , Taita Diosca yacuhuan tucuilla tucuchirca .
Shinallatami , ñaupa taita Lot causajui punllacunapipash tucurca . Chaipica , gentecunaca micushpa , ufiashpa , imatapash randishpa , jatushpa , tarpushpa , huasichishpami causanajurca .
Ashtahuangarin Sodoma shuti pueblomanda Lot shuti runa llujshijpica , jahua pachamandami ninahuan , azufrehuan tamiamushpa tucuillata tucuchirca .
Chashnallatami , Runa Aichayu tucushca ñuca tigramui punllapipash tucunga .
Chai punlla chayamujpica , huasi jahuapi tiajushpaca , huasi ucumanda imata apangapajpash , ama yaicuchun ninimi . Pambapi purijushpapash , huasiman ama tigrachun ninimi .
Lot runapaj huarmi ima tucushcata yaringuichi .
Diosta mañanataca , na shaijushpa mañashpa causachunmi , Jesusca cutin cashna chimbapurashpa parlajurca :
Taita Dioscarin , ¿ nachu pai agllashcacuna tutandi , punllandi caparishpa mañanajujta uyashpaca , imatapash cashcatapacha ruranman ? ¿ Uyashpapash , na tigrachishpa shuyajungallachu ?
Ñucanchillami imatapash cashcatapacha ruranchi nishpa , shujcunata yangapi churashpa purijcunamanmi , Jesusca cashna chimbapurashpa parlajurca :
Chai fariseo runa shayarishpaca , cashna nishpami mañajurca : ‘ Taita Dioslla , candaca pashi nipanimi . Na caishuj gentecunashna shuhua , imatapash cashcatapacha na rurajpash , cazarashca jahua shujcunahuan causajpash na capanichu . Impuestota japishpa causaj cai runashnapash na causapanichu .
Canda yarishpami semanapica , ishcai punllacaman na micushpa chishapani . Imaguta charishpapash , chungamanda shujgutaca canmanmi carapani ’ nishpami mañajurca .
Ashtahuangarin impuestota japishpa causaj runaguca carullaman rishpami , vichai ricuitapash na ushashpa , llaquirishpa , pechota huactarishpa : ‘ Ñuca Taita Dioslla , ñuca juchasapa runata llaquihuayari ’ nijurca .
Cangunataca , cashnami nini : Impuestota japishpa causaj runagurami , imatapash cashcatapacha rurashcatashna Dios chasquijpi , huasiman tigrarca . Ashtahuangarin fariseotaca , na chasquircachu . Maijambash jatun tucushpa purijca , pingaichi tucungami . Shinallata na jariyashpa causajca , jatunyachi tucungami ” nijurcami .
Huahuacunapaj uma jahuapi maquita churachun nishpami , Jesuspajman apamunajurca . Shina apamujta paipaj yachajujcuna ricushpami , jarcashpa rimanajurca .
Ashtahuangarin Jesusca , paicunata cayashpami , cashna nirca : — Huahuacuna ñucapajman shamunajujtaca , na jarcashpa saquinallami canguichi . Taita Dios mandajuj llactaguca , cai huahuacunashna shamujcunapajllami .
Na llullashpami , cangunataca cashna nini : Taita Dios mandajujta shuj huahuashna na chasquishpaca , Dios mandajuj llactaman yaicuitaca , napacha ushangachu — nircami .
Mandaj puramanda shuj runami , Jesustaca cashna tapurca : — Causaita causagrinata ñuca charingapaca , ¿ imatata runana capani , aliguta Yachachij ? — nishpami tapurca .
Shina nijpimi Jesusca , chai runata cashna nirca : — ¿ Imashpata ñucataca , ali runagumi cangui nihuangui ? Pipash alica na tianllu , Taita Diosllami alica tian .
Dios mandashca shimicunapi nijujtaca , canllata ñami yachangui . Chaipica cashnami nijun : ‘ Cazarashca jahua ama shujhuan causanguichu , pitapash ama huañuchinguichu , ama shuhuanguichu . Chashnapachami nishpa ama juchachishpa villanguichu . Cambaj taitata , mamatapash ninanda alicachingui ’ nijunmi — nircami .
Shina nijpimi Jesusca , cashna nirca : — Mandashca shimipi chashna nijujtaca , huahuamandapachami tucuita pactachijupani — nircami .
Shina nijta Jesús uyashpami , cashna nirca : — Cashnata pactachinarami cangui : Can imata charishcatapash , tucuilla jatushpa , chai culquitaca imagutapash na charijcunaman caragri . Chashna carashpaca , jahua pachapimi ninan charij cangui . Chai jipaca , ñucata catingapaj tigramugrilla — nircami .
Jesús chashna nijta uyashpami chai runaca , ninan charijpacha cashcamanda , ninanda llaquirirca .
Shina ninanda llaquirijta Jesús ricushpami , cashna nirca : — ¡ Ninan charijcunapaca , Taita Dios mandajuj llactaguman yaicunaca , ninan shinllipachami !
Shina nijta uyajcunaca : — Shinaca , ¿ pita quishpiri ushangayari ? — nishpami tapunajurca .
Shina tapujpimi Jesusca , paicunata cashna nirca : — Gentecunapaca , caica napacha ushanallachu . Ashtahuangarin Taita Diospaca , rurai ushanallami — nircami .
Shina nijpimi Pedroca , cashna nirca : — Ricui , ñucanchica imaguta charishcatapash , tucuita saquishpami , candaca catinajunchi — nircami .
Shina nijpimi Jesusca , cashna nirca : — Na llullashpami , cangunataca cashna nini : Taita Dios mandajuj llactagupaj ali cachunmi , paipaj huasita , paipaj taitata , paipaj mamata , paipaj huauquicunata , paipaj huarmita , paipaj huahuacunata pipash saquinga .
Jesusca , paipaj chunga ishcai yachajujcunatalla , ashaguta pushashpami , cashna nijurca : — Ricuichi , Jerusalenmanmi vichai rinajunchi . Dios ima nishcata villajcuna , Runa Aichayu tucushca ñucamanda imata escribishcapash , tucuimi chai pueblopica pactanga .
Ashtahuangarin Jesús imata nijujtapash , paipaj yachajujcunaca , na yachai usharcachu . Imamanda chashna nishcatapash na villashca cajpimi , paicunaca na entendinajurca .
Jericó shuti puebloman Jesús ña chayajujpica , cashna tucurca : Shuj ñausa runagumi , culquita mañashpa ñambi tiajushca carca .
Chai ñausa runaguca , ashtaca ashtaca gentecuna yalinajujta uyashpami : — ¿ Imashpata chashna yalinajun — ? nishpa tapurca .
Shina tapujpica : — Nazaret pueblomanda Jesusmari yalijun — nishpami villanajurca .
Shina villajpimi : — ¡ Ñaupa taita Davidpaj Churi Jesús , ñucataca llaquihuayari ! — nishpa , capari callarirca .
Shina caparijujpimi , ñaupashpa rinajujcunaca : — Ama chashna caparichu — nishpa jarcanajurca . Shina jarcajpipash , ashtahuanmi : — ¡ Ñaupa taita Davidpaj Churi , llaquihuayari ninimari ! — nishpami , ninanda caparirca .
Shina caparijujpimi , Jesusca shayarishpa : — Chai runaguta ñuca ñaupajman pushamupaichi — nishpa mandarca . Chai runagu shamujpimi , Jesús tapushpaca :
Shina nijpimi Jesusca , cashna nirca : — Ali tucui ninimi . Tucui shunguhuambacha crishcamandami , ña quishpirishcangui — nircami .
Shina nijpi ricushpami , Taita Diostaca ninanda alicachishpandi , Jesusta catishpa rirca . Shina alichijta ricushpami gentecunaca , Taita Diosta tucuilla alicachinajurca .
Chaita ricushpami , tucuicuna ninanda nalicachinajurca . Juchayu runapaj huasipirachu mingarin nishpami nalicachinajurca .
Ashtahuangarin Zaqueo shuti runaguca shayarishpami , Apunchi Jesustaca cashna nirca : — Apunchi Jesús , cashnatami ruragripani . Ñuca imata charishcatapash chaupitami , imagutapash na charijcunaman caragripani . Maijandapash umashpa , culquita japijushcatapash , chuscucamambachami tigrachigrini — nircami .
Ashtahuangarin paipaj llactapi causajcunaca , ninanda na ricunayachishpami : ‘ Chai runa ñucanchita mandaj cachunga , napacha munanchica ’ nichunmi , villaj runacunata cachanajurca .
Shina cajpipash , cashnami tucurca : Chai runaguca , pai mandanata chasquishca jipami tigramurca . Shina tigramushpami , pai mingashca culquita mashnata mirachishcatapash yachangapaj , paita servijcunata cayachun cacharca .
Paita servij runagu , pundalla chayamushpami : ‘ Can mingashca mina culquigutaca , chungacamanmi mirachiparcani , taita ’ nirca .
Shina nijpimi chai mandaj runaguca , cashna nirca : ‘ Canga , aliguta ruraj runagumi cashcangui . Ashagutalla mingajpipash , aliguta cuidashpa pactachin cashcamandami , chunga pueblocunata mandajuchun , candaca churasha ’ nircami .
Chai jipami , caishuj servij runa chayamushpaca : ‘ Can mingashca mina culquigutaca , pichacamanmi mirachiparcani , taitalla ’ nirca .
Shina nijpimi : ‘ Picha pueblocunata mandajuchunmi , candapash churasha ’ nirca .
Chai jipaca , shuj servij runa chayamushpami cashna nirca : ‘ Taitalla , can mingashca mina nishca culquica caipimi . Shuj findupi huatashpami alichiriarcani .
Shina nijpimi , chai mandaj runaguca , paita cashna nirca : ‘ Canga , nali runamari cashcangui . Canllata chashna nirijushcamandami , llaquichi tucungui . Fiñajlla runa cajtapash , ñucataca yachashcanguimi . Tarpuchun muyuta na cushpapash , tandachijpi chaupingapaj shamuj cashcatapash yachahuashcanguimi .
Shina yachashca jahuaca , ¿ imashpata ñuca culquitaca , bancopi na churagrircangui ? Bancopi churajpica ñuca tigramushpaca , mirashca culquindimi japiman carcani ’ nircami .
Shina nishpallami chaipi shayajcunataca , cashna nishpa mandarca : ‘ Cunanga , cai runa charijuj mina culquita quichushpa , chunga mina culquicunata charij runaman cuichi ’ nircami .
Shina nijpimi chai mandaj runaguca , cashna nirca : ‘ Cangunataca , cashnami nini : Ashtacata charij runami carajpi , ashtahuan charinga . Ashtahuangarin na charij runataca , ashata charishcatapashmi quichunga .
Paicunata mandachun , ñucata na munashpa fiñajcunataca , cai ñuca ñaupajman apamushpa , cungata muchupaichi ’ nishpami mandarca ” nijurcami .
Chashna villaita tucuchishpallami Jesusca , Jerusalenman ashtahuan vichai rijurca .
Betfagé shuti , Betania shuti pueblo ladomanmi , Jesusca chayajurca . Chai ladopillatami , Olivos shuti urcupash tian . Chaiman chayajushpami Jesusca , paipaj yachajuj puramanda ishcai runacunata cacharca .
Canguna cacharijujpica : ‘ ¿ Imapajta cacharinajunguichi ? ’ ningami . Shina nijpica : ‘ Apunchi Jesusmi apamugri ’ nijpi apanajunchi ninguichi — nishpami cacharca .
Shina cachajpimi , chai ishcai yachajujcuna rishpaca , Jesús imashna nishcashna tarigrirca .
Ña Jesuspajman chai maltun burroguhuan chayamushpaca , paicunapaj jahualla churajushcatami , lomopi churanajurca . Shina churashpami , Jesustaca chai maltun burro jahuapi tiachirca .
Jesús ña yalijujpica gentecunaca , paicunapaj jahualla churajunacunatami , ñambi mandanajurca .
Olivos urcumandami , ña urai rinajurca . Jerusalenman ña chayagrijujpica , Jesusta catishpa rinajuj tucuilla gentecunami , ninanda cushijushpa capari callarinajurca . Paicunaca , imagutapash Jesús juyailla rurashpa purijujta ricushca cashpami , Taita Diostaca ninanda alicachishpa ,
cashna ninajurca : — ¡ Jatun Diospaj shutipi shamujuj jatun mandajca , aligumari cangui ni tucushca cachun ! ¡ Jahua pachamandaca , casilla ali causaiguta caramuchun ! ¡ Jahua pachapi tiajuj Diosca , punchapambagumi cangui ni tucushca cachun ! — ninajurcami .
Shina ninajujpimi , chai ashtaca gentecunapaj chaupipi rinajuj , huaquin fariseocunaca cashna nirca : — Yachachij , cambaj yachajujcunataca , upalla caichi niyari — ninajurca .
Shina nijpimi Jesusca , cashna nirca : — Cangunataca cashnami nini : Cai gentecuna upallayajpica , rumicunarami caparinga — nircami .
Jerusalenman Jesús ña chayajushpaca , chai pueblota ricushpami , chai pueblomanda huacarca .
Shina huacashpami , cashna nijurca : “ ¡ Cangunamambash , ali causaita caramujujta cunanllata yachashpaca , alichari canguichiman ! Ashtahuangarin cangunapaj ñavitaca quilpashcashna cajpimi , cunambica imatapash na yaringuichi .
Diospaj huasipica , punllandimi Jesusca yachachijurca . Ashtahuangarin curacunata mandajcuna , mandashca shimita yachachijcuna , gentecunata mandajcuna huañuchingapajmi munanajurcami .
Shuj punllami , cashna tucurca : Diospaj huasi ucupi gentecunaman Jesús yachachijushpa , ali villaitapash villajujpimi , curacunata mandajcunapash , mandashca shimita yachachijcunapash , mandaj rucucunapash , Jesuspajman ñapash chayamurca .
Paicuna chayamushpami , Jesustaca cashna nishpa tapurca : — ¿ Pipaj ushaihuanda caicunataca , cashna rurajungui ? ¿ Pita chashna rurachun , candaca mandarca ? Villahuai — ninajurcami .
Shina nijpimi Jesusca , paicunatapash cashna nirca : — Ñucapashmi , cangunataca shujta tapugrini . Ñuca tapushcata tigrachihuaichi .
Shina nijpimi , paicunapura cashna nishpa parlarinajurca : “ ¿ Ima nishunchita ? ‘ Juanga , jahua pachamanda cachamujpimi shamurca ’ nijpica : ‘ ¿ Imashpata pai villajujta na crircanguichi ? ’ ningami .
‘ Runacuna cachamujpillami shamurca ’ nijpipash , rumicunahuanmi tucuilla gentecuna ñucanchitaca huañuchinga . Chai gentecunaca : ‘ Juanga , Dios ima nishcata villajmi ’ ninajunmari ” nishpami parlarinajurca .
Shina parlarishpami : “ Maimandacha shamurcapash , na yacharipanllu ” ninajurca .
Shina nijpimi Jesusca , cashna nirca : — Ñucapash , maijambaj ushaihuan chashna rurajujtaca , na villashachu — nircami .
Chashna nishpallami Jesusca , cashna chimbapurashpa parlai callarirca : — Shuj runagumi , paipaj alpapi uvasta tarpurca . Alpata trabajaj shuj runacunaman chai alpata partido cushpami , unai unaipi tigramungapaj rirca .
Ña fucuna punllacuna pactajpimi , chai alpayu runaca , chai runacunataca uvas fucushcata carahuai nishpa apamugrichun , paipaj servijta cacharca . Ashtahuangarin chai servij runagutaca macashpami , imatapash na cushpa , chai runacunaca tigrachirca .
Chashna tigrachijpimi , chai alpayu runaca , cutin shuj servijta cacharca . Paitapash macashpa , ninanda rimashpa pingaichishpami , imatapash na cushpa , chai runacunaca tigrachirca .
Chashna tigrachijpica , caihuanga ña quimsatami cutin shuj servij runaguta cacharca . Ashtahuangarin paitapash chugringacaman macashpami , chagra ucumanda llujchishpa shitarca .
Chashna rurajpimi , uvas chagrayu runaca , cashna yarirca : ‘ ¿ Cunanga , imatata rurasha ? Ñuca juyashca churigutami cachagrini . Ñuca churiguta ricushpaca , napashchari imatapash rurangachu ’ yajurcami .
Ashtahuangarin alpata trabajaj chai runacunaca , chai churigu shamujujta ricushpami , paipura cashna ninajurca : ‘ Paimi , cai alpataca japinga . Cai alpata ñucanchi japingapaj , paita huañuchingapaj shamuichi ’ ninajurcami .
Chai churigutacarin , uvas chagramanda llujchishpami huañuchirca . Chashna rurashcamandaca , chai alpayu runaca , ¿ imatashi ruranga ?
Pai shamushpaca , chai runacunataca huañuchishpa tucuchishpami , uvas chagratapash shujcunaman cunga — nijurcami . Jesús chashna nijta uyashpami , gentecunaca : — ¡ Chashna rurachunga , Taita Diospash ama saquishcanman ! — ninajurcami .
Ashtahuangarin Jesusca , paicunata ricushpami cashna nirca : — Dios escribichishca Shimipica , cashnami nijun : Chaitaca , ¿ imashpashi chashna nijun ?
Paicunaca japingapaj munashpami , pacalla imatapash cashcatapacha rurajcunashnalla purishpa , Jesusta catiriashpa ricuchun runacunata cacharca . Imatapash Jesús nalita tigrachijpica , llactata mandashpa ushaita charijman japichingapaj nishpami , chashna cacharca .
Paicunaca , cashna nishpami Jesustaca tapunajurca : — Yachachij , canga imatapash cashcatapacha rimashpa yachachijujtami yachapanchi . Canga , nali causaj gentecunamambash , na agllashpami yachachijungui . Ashtahuangarin Taita Diospaj ñambi causachunmi , tucuicunaman na llullashpa yachachijungui .
Ashtahuangarin imata tigrachijpipash juchachingapaj , chashna tapunajujta yachashpami , Jesusca cashna nirca : — ¿ Imashpata cangunaca , cashna pandachij shamuhuanguichi ?
Shina nijpimi Jesusca , cashna nirca : — Cesarpaj cajpica , Cesarmanllatami cuna canguichi . Ashtahuangarin Taita Diospaj cajtaca , Taita Diosmanmi cuna canguichi — nircami .
Paicuna Jesusta chashna tapushpapash , tucuicunapaj ñaupajpi ima nalita tigrachishcatapash na tarishpami , manllarishpa upalla shayanajurca .
Chai jipami , Jesusta tapungapajmi huaquin saduceocunaca shamurca . Paicunaca : “ Huañushcacunaca na causaringachu ” nishpa purijcunami .
Ñucanchi llactapimi , canchis huauqui puracuna tiarca . Punda huauqui cazarashpaca , huahuacunata nara charishpallatami , huarmitaca saquishpa huañurca .
Paicuna tucuilla huañushca jipami , chai huarmipash huañurca .
Chashnami chai canchispura huauquicunaca , chai huarmihuanlla cazaranajurca . Huañushcacuna causarimui punllapica chaicunapaca , ¿ maijambajta huarmi canga ? — nishpami tapunajurca .
Shina tapujpimi Jesusca , cashna nishpa tigrachirca : — Cai causaipillami cazarashpa causanajun .
Ashtahuangarin jipa causaiman apai tucujcuna , huañushcacunapaj chaupimanda causachi tucujcunaca , na cazarangachu . Cazaranaca , napacha tiangachu .
Huañushcacuna causarinataca , Moisespashmi yachachirca . Chaitaca , zarza yuramanda parlashpa pai escribishcapimi yachachijun . Chaipimi cashna nijun : ‘ Jatun Diosca , Abrahambaj , Isaacpaj , Jacobopaj Taita Diosmi ’ mijunmi .
Taita Diosca , huañushcacunapaj Taita Diosca na canllu . Ashtahuangarin causajcunapaj Diosmi . Diospaj ñaupajpica , tucuicunami causanajun — nijurcami .
Jesusca , paicunataca cashna nishpami tapurca : — Gentecunaca , ¿ imashpata Quishpichij Cristoca : ‘ Ñaupa taita Davidpaj churimi canga ’ ninajun ?
Tucuilla gentecuna uyanajujpimi Jesusca , paipaj yachajujcunaman cashna nishpa villajurca :
Sapalla huarmicunapaj huasicunatapashmi , langanshna tucuchinajun . Chashna rurashpaca , alipi ricuringapaj yashpami , Diostaca unai unaita mañaj tucunajun . Paicunaca , chashna cashcamandami , ashtahuan ninanda llaquichi tucunajunga ” nijurcami .
Jesusca , charij runacuna Diosman culquita carashpa churana cajonbi culquita churanajujtami ricujurca .
Shina ricujushpaca imagutapash na charij , sapalla mamagupash , ishcai yuraj culquiguta churajujtami ricurca .
Diospaj huasitaca , juyailla rumicunahuan rurashcata Diosman imatapash carashpa juyailla alichishcatami , huaquingunaca parlanajurca . Chai parlajcunatami , Jesusca cashna nirca :
Chai jipami Jesusta paipaj yachajujcunaca , cashna nishpa tapurca : — Yachachij , ¿ ima horata chashna ninan llaquicunaca tianga ? ¿ Imata ricushpata , can villashcacuna ña pactamujushcataca yachana canchi ? — ninajurcami .
Shina nijpimi Jesusca , cashna nijurca : — Ricuichi , ama umachi tucungapajmi , aliguta yarishpa causana canguichi . Ashtacacunami : ‘ Ñucami , Quishpichij Cristo cani ’ nij tucushpa , ñuca shutipi shamunajunga . Paicunami : ‘ Cunanga , chai punllacunaca ñami chayamujun ’ ninajunga . Ashtahuangarin chashna nijpica , na catinallachu canguichi .
‘ Ninanda macanajushpami huañunajun , llactapi causaj puracunallatami macanajunajun ’ nijta uyashpapash , na manllarinachu canguichi . Chai llaquicunarami , punda pactanapacha . Chashna cashpapash , tucurimui punllapachaca nara chayamungachu — nijurcami .
Shina nishpallami Jesusca , cashnatapash nijurca : — Shuj llactapi causajcunahuan , caishuj llactapi causajcunahuanmi macanajunga . Shinallata llactata jatun mandaj puracunapashmi macanajunga .
Shinallata alpa mama ninanda chujchushpa tucuchijuipash , ninan yarjaipash , millai ung : uicunapash , shuj shuj llactacunapimi tianga . Shinallata jahua pachamandaca , jatun manllanayaimi imapash ricurimunga .
Chashna llaquicunaca nara tiajpillatami , cangunataca japishpa , catiriashpa llaquichinajunga . Shina rurashpami cangunataca , tandanajuna huasicunapi saquiringa . Shinallata prezuna huasipipash churagringami . Ñucata catinajushcamandami , llactata mandajcunapaj ñaupajmambash , jatun mandajcunapaj ñaupajmambash apai tucunguichi .
Cangunata apajpica , ñucanchita cacharichun imatashi nishun yashpaca , na chaitara punda yarinachu canguichi .
Cangunataca , cangunapaj taita , mamallata , huauquicunallata , familiacunallata , cangunapaj ali cumbacunallatami , huañuchijcunaman japichinga . Chashna rurajpimi cangunataca , huaquingunataca huañuchinga .
Ñuca shutipi catinajujpimi cangunataca , tucui gentecuna na ricunayachinga .
Ashtahuangarin cangunapaj umamandaca , shuj ajchallapash na chingangachu .
Chai llaquicunata ali shunguhuambacha apanajushpallami , cangunapaj almata quishpichinguichi .
Jerusalendaca , ashtaca soldadocunami , chaupipi churanga . Chaita ricushpaca , tucuchigrimbachami yanguichilla .
Chai punllacunapica , vijsayu huarmicunapash , llullu huahuata viñachinajuj huarmicunapash , ¡ aij imachari tucunga ! Cai llactapi causajcunata Dios ninanda fiñashpa llaquichijujpimi , ninan llaquicunata apanajunga .
Paicunaca , espadahuanmi huañuchi tucunga . Shinallata , tucui llactacunamanmi prezu apanajunga . Jerusalendaca , na israelcuna tucuchinajuchun Dios paicunaman saquijpimi , chai punllacuna pactangacaman mandashpa tianajunga .
Chai jipami indipash , lunapash , luzerocunapash manllanayai tucushpa ricuringa . Mama cuchapash ninanda huacajushpami , caiman chaiman shitarijunga . Chaimandami cai pachapi causajcunaca , ninan llaqui japijpi pandarinajunga .
‘ Cai pachapica , manllanayai llaquicunami ashtahuan tiagrin ’ nishpa manllarishpami , gentecunaca ña huañugrijunshna tucunajunga . Shinallata ninan ushaihuan jahua pachapi tiajcunapash , ninandami cuyunga .
Chai jipallami , Runa Aichayu tucushca ñucataca , fuyupi shamujujta tucuicuna ricunga . Ninan ushaihuan , punchapamba shamujujtami ricunga .
Chashna llaquicuna ricuri callarijpica , cangunata quishpichina punllami ñalla chayanga . Shinamandami , ashtahuan shinlli tucushpa vichai ricuna canguichi — nijurcami .
Jesusca , cashnatapash chimbapurashpami parlajurca : — Jigos yuratapash , shuj yuracunatapash ricushpami , cashnata yarina canguichi :
Chashnallatami chai tucui llaquicunata ricushpaca , Taita Dios mandana ña pactamujujta yachana canguichi .
Na llullashpami , cangunataca cashna nini : Cunan viñaicuna nara huañujpillatami , ñuca villajushca shimicunaca pactanga .
Jahua pachapash , cai pachapash tucuringami . Ashtahuangarin ñuca rimashca shimicunaca , napacha tucuringachu .
Ashtahuangarin cangunaca na puñushpami , Diostaca mañariana canguichi . Shina causashpami , chai tucui llaquicuna japij shamujujmandaca , canguna quishpirishpa , Runa Aichayu tucushca ñucapaj ñaupajpi shayarimui ushanguichi — nijurcami .
Jesusca punllapica , Diospaj huasipimi yachachijurca . Tutayajpica , Olivos shuti urcupi pacaringapajmi rin carca .
Levadura illaj tandata micuna pascua fiesta punllami , ña chayamujurca .
Curacunata mandajcunapash , mandashca shimita yachachijcunapash , gentecuna fiñanata manllashpami , Jesusta imashna japishpa huañuchinata parlarinajurca .
Iscariote nishca Judas shuti runapaj shungumanmi , Satanasca ñapash yaicura . Chai runaca , Jesuspaj chunga ishcai yachajuj purami carca .
Paimi , curacunata mandajcunapajman , Diospaj huasita cuidajcunata mandajcunapajman rirca . Shina rishpami , paicunaman Jesusta imashna japichinatapash parlajurca .
Chashna parlajpimi ninanda cushijushpa : “ Canmanga , culquiguta cupashunllami ” ninajurca .
Levadura illaj tandata micuna fiesta punllami chayarca . Chai punllapica , pascua punllata yarishpa llamaguta huañuchinapachami carca .
Chai punllapimi : — Pascua punllapi micungapaj alichigrichi — nishpa Jesusca , Pedrotapash , Juandapash cacharca .
Shina cachajpimi : — Pascua punllapi micungapaca , ¿ maipita alichinajuchun munangui ? — nishpa Jesustaca tapunajurca .
Shina tapujpimi Jesusca , paicunata cashna nijurca : — Ricuichi . Jerusalén puebloman canguna chayanajushpaca , yacu funduta aparishca shuj runagutami tuparinguichi . Chai runaguta catishpa , pai maijan huasiman yaicujpipash , yaicunguichilla .
Shina nijpimi , chai huasiyu dueñoca , jahua altibajopi ña alichishcalla , shuj jatun ucuta cangunaman ricuchinga . Chai ucupica , ñucanchi micungapaj alichinguichilla — nishpami cacharca .
Paicuna rishpaca , Jesús imashna nishcashnami tarigrirca . Chai huasi ucupimi , pascua punllapi micunataca alichinajurca .
Ña micuna horas chayajpica , paimanda villajcunandimi , Jesusca micungapaj tiarirca .
Jesusca copata japishpa , Diosta pashi nishca jipaca , cashnami nirca : — Cai copata japishpa , cangunapura asha ashagu ufiaichi .
Shina nishpallami Jesusca , tandatapash japishpa , Diosta pashi nirca . Chai tandata chaupishpami , paipaj yachajujcunaman carashpa , cashna nirca : — Caica , cangunapaj ali cachun chaupirina ñuca cuerpomi . Ñucata yarishpa , cashnata rurashpa catinguichilla — nijurcami .
Ashtahuangarin ñucata japichigrijuj runaca , ñucahuanmi caipi micushpa tiajun .
Jesús chashna nijpimi : — ¿ Maijanshi paitaca japichigrinchi ? — nishpa , paicunapura nirinajurca .
Chai jipami , Jesuspaj yachajujcunaca : — ¿ Maijanshi ashtahuan alicachi tucushpa causanchi ? — nishpa , paicunapura nirinajurca .
Ashtahuangarin Jesusca , paicunataca cashnami nijurca : — Llactacunata jatun mandajcunami , llactapi causajcunataca , ninanda mandashpa charin . Shinallata llactacunata mandajcunami : ‘ Aligutami mandajun ’ ni tucushca causan .
Ashtahuangarin cangunaca , na chashna causanachu canguichi ninimi . Canguna purapi maijambash punda cashpaca , jipa huambrashnalla imatapash rurachun ninimi . Mandaj cashpapash , servij runashnalla servishpa causachun ninimi .
¿ Micungapaj tiarijchu jatun canga ? Na cashpaca , ¿ micunata yalichijujchu jatun canga ? Micungapaj tiarijmi jatun . Ashtahuangarin ñucami , canguna purapica servij runagushna tiajuni .
Apunchi Jesusca , cashnatapashmi nirca : — Simón , Simón ricui , Satanasmi cangunataca , trigotashna shushungapaj ña mañagrishca .
Ashtahuangarin ñucata crishpa aliguta catichunmi , canmandaca Diosta ninanda mañarcani . Ñucata aliguta crishpa cutin tigrarishpaca , cambaj huauquicuna ñucata tucui shunguhuan catichun yachachipangui — nircami .
Shina nijpimi Simonga , cashna nirca : — Apunchi Jesús , prezuna huasiman canda apajpipash , catiriami ripasha . Huañuchi tucugrina cajpipash , canhuan huañuchi tucugrishallami — nircami .
Shina nijpimi Jesusca , cashna nirca : — Pedro , candaca cashnami nini : Nara gallo candajpillatami , ñucataca na rijsinichu nishpa canga , quimsacaman cunan tutallata nigrihuangui — nircami .
Paipaj yachajujcunataca , cashnami nirca : — Cangunataca , cucavi muchilatapash , culqui muchilatapash , chaquipi churajunatapash ama apashpa richunmi mandarcani . Shina cachajpica , ¿ imagupajpash illajchu purircanguichi ? — nishpami tapurca . Shina tapujpica : — Imagupajpash na illaparcachu — ninajurcami .
Shina nijpimi Jesusca , paicunata cashna nirca : — Ashtahuangarin cunanga , cucavi muchilata charishpaca apanguichilla . Culqui muchilata charishpapash , apanguichilla . Espadata maijambash na charishpaca , jahualla churajuriajta jatushpa randichi .
Cangunataca , cashnami nini : Dios escribichishca Shimipica : ‘ Nalita rurajcunahuanmi , tandachishca canga ’ nijunmi . Chaica ñucapi pactanarami . Ñucamanda imata villashpa escribishcapash , pactanapachami — nircami .
Jesús chaimanda llujshishpaca , Olivos shuti urcuman rishpa purij cashpami , chaiman rirca . Paipaj yachajujcunapashmi , catishpa rinajurca .
Chai pushtuman chayashpami , cashna nirca : — Cangunata imapash nalita rurana munai ama japij shamuchun , Diosta mañaichi — nircami .
Shina nishpallami , paicunapaj ñaupajmanda rishpaca , rumita huaracahuan shitajpi urmanacamanshna rishpa , Diosta mañangapaj Jesusca cungurirca .
Shina mañajujpimi , jahua pachamanda shuj ángel ricurishpa shinllichirca .
Paica , ninanda llaqui llaqui tucushpami , Diostaca ashtahuan tucui shunguhuan mañarca . Shina mañajpimi jumbipash , yahuarshnalla alpaman ninanda shutujurca .
Shina mañajushpa jatarishpaca , paipaj yachajujcunapajmanmi shamurca . Paicunataca , llaquihuan puñushpa yalishcatami japij shamurca .
Shinamandami paicunataca , cashna nirca : — ¿ Imashpata puñunajunguichi ? Cangunata imapash nalita rurana munai ama japij shamuchun , jatarishpa Diosta mañaichi — nircami .
Chashna nijpimi , chunga ishcai yachajuj puramandallata , Judas shuti runaca , ashtaca runacunahuan Jesustaca , alillachu capangui nishpa muchangapaj quimirirca .
Chai paihuan shayanajuj puramandaca , Jesusta imata ruragrinajujta ricushpami , cashna ninajurca : — ¿ Caicunataca , espadahuan chugrichishunllachu , Apunchi Jesús ? — ninajurcami .
Shina nishpallami , paicuna puramanda shuj runaca , curacunata mandajta servij runataca , ali lado rinri muchurijta huactarca .
Shina muchujpimi Jesusca , cashna nirca : — Ña shinalla saquichi — nishpami , chai runapaj rinripi tacarishpa alichirca .
Jesusta prezu apangapaca , curacunata mandajcunapash , Diospaj huasita cuidajcunata mandajcunapash , mandaj rucucunapashmi shamushca carca . Paicunatami , Jesusca cashna nijurca : — ¿ Shuhuatashnachu japingapaj espadacunahuan , caspicunahuan cangunaca shamunguichi ?
Punllandi Diospaj huasipi cangunahuan cajpipash , ñucata na japishpami purircanguichi . Ashtahuangarin yana yana tutapi mandajuj yarichijpimi , cunanga cashna japij shamuhuashcanguichi — nijurcami .
Jesusta japishpaca , curacunata mandajpaj huasimanmi apanajurca . Ashtahuangarin Pedroca , caru carullami catishpa rijurca .
Chai huasi chaupi patiopi ninata japichishpa muyundi tiarinajujpimi , Pedropash paicunahuan tiarirca .
Chai nina ladopi Pedro tiajujpimi , shuj servij cuitsa ricushpaca , cashna nirca : — Cai runapashmi , chai runahuan purijurca — nircami .
Ashtahuangarin paica : — Jala , chai runataca rijsitapash na rijsinica — nishpami llullarca .
Chai jipallami , shuj runapash Pedrota ricushpaca : — Cambashmi , chai runata catij purallata cangui — nirca . Shina nijpimi , Pedroca : — Jala , ñucaca na canichu — nirca .
Shuj horas jipallami , shuj runapash shinllitapacha cashna nirca : — Cai runatapashmi , chai runahuan purijujtapacha ricurcani . Paipash Galilea llactamandami — nircami .
Shina nijpimi , chai runataca Pedroca : — Runacarin , imatachari nijunguipash , na yachanichu — nirca . Chashna nijujpillatami , galloca ñapash candarca .
Shina candajhuanmi Apunchi Jesusca , Pedrota tigrarishpa ricurca . Shina ricujpimi , Apunchi Jesús villashca shimicunata yarirca . Jesusca , cashnami nishca carca : “ Narapash gallo candajpillatami , canga ñucataca quimsacaman , na rijsinichu nigrihuangui ” nishcami carca .
Jesusta cuidashpa charinajuj runacunaca , pugllashpa asishpami huactanajurca .
Paicunaca , Jesuspaj ñavita finduhuan huatashpami : — ¿ Pita huactarcanchi ? Villayari — ninajurca .
Jesustaca , ashtahuan nalicachishpami , shimi llujshishcata rimanajurca .
Ña punllayajpimi , israelcunata mandaj rucucunapash , curacunata mandajcunapash , mandashca shimita yachachijcunapash tandanajurca . Paicunami , mandaj puracunalla tandanajushcapaj ñaupajman Jesustaca apanajurca . Chaipimi cashna ninajurca :
Cangunata ñuca tapujpipash , upalla uyanguichimanllami , cacharitallapash na cacharihuanguichimanllu .
Shina nijpimi : — Shinaca , ¿ canga Taita Diospaj Churipachachu cangui ? — nishpa , tucuicuna tapunajurca . Shina tapujpimi , Jesusca : — Ñuca chaipacha cajtaca , cangunallatami ninajunguichi — nirca .
Shina nijpimi , paicunapura cashna ninajurca : — ¿ Shujcuna ashtahuan villachun minishtinchirachu ? Paipaj shimihuanllata chashna nirijujtaca , ñucanchillata ña uyanchimi — ninajurcami .
Chashna nishpallami , tucuilla chai gentecunaca jatarishpa , Pilatopaj ñaupajman Jesusta apashpa rinajurca .
Shina ninajujpimi : — ¿ Canllu Judea llactapi causajcunata Jatun Mandaj cangui ? — nishpa , Pilatoca tapurca . Shina tapujpica , Jesusca : — Canllata ñamari chashna ningui — nircami .
Shina nijpimi : — Cai runataca , ima nalita rurashcatapash na japinichu — nishpa , curacunata mandajcunamambash , gentecunamambash Pilatoca villarca .
Shina nijpicarin ashtahuan ninanda juchachishpami , cashna ninajurca : — Gentecuna fiñanajui jatarichunga , Galilea llactapimari , cai runaca caparishpa yachachishpa callarirca . Cunanga , cai Judea llactapipash , tucui muyundipimari chashnallata rurajun — ninajurcami .
“ Galilea ” ninajujta Pilato uyashpami : — ¿ Cai runaca , Galilea llactamandachu ? — nishpa tapurca .
Jesustaca , Galilea llactamanda cajta yachashpami , chai Galilea llactata mandaj Herodespajman , Pilatoca cacharca . Herodespash , chai punllacunapica , Jerusalenbimi carca .
Herodesca , Jesusta ricushpami , ninandapacha cushijurca . Jesusmanda imatapash parlanajujta uyashpami Herodesca , Jesusta ricungapaj munashpa , unaitapacha shuyajurca . Paica , Jesús imatapash rurajtaca ricushallatami yashpami shuyajurca .
Chai punllami Pilatohuan , Herodeshuanga cutin ali tucunajurca . Paicunaca , pundaca fiñanajushpami causashca carca .
Jesusman cruzta apachishpa rinajushpami , pambamanda tigramujuj shuj runata tuparirca . Chai runamanmi , cruzta aparishpa Jesusta catishpa richun apachinajurca . Chai runaguca , Cirene pueblomanda Simón shuti runami carca .
Jesusta catishpa rinajuj ashtaca gentecunaca , huarmicunapash ashtacacunami rinajurca . Paicunami , Jesustaca ninanda llaquishpa , caparishpa huacashpa catinajurca .
Ashtahuangarin Jesusca , paicunata tigrarishpa ricushpami , cashna nijurca : — Jerusalenmanda huarmicuna , ñucamandaca na huacanachu canguichi . Ashtahuangarin cangunamanda , cangunapaj huahuacunamandami , huacana canguichi .
Chai punllacuna chayamujpica , huañungapaj munashpami , urcucunataca : ‘ Llapihuaichi ’ ninajunga . Lomacunatapash : ‘ Pambahuaichi ’ ninajungami .
Verde quirushna causajujtapash cashna llaquichinajushpaca , ¿ chaquishca quirushna causajcunatacarin , imashnashi ashtahuan llaquichinga ? — nijurcami .
Jesusta huañuchingapaj apanajushpaca , huañuchij runacunatapash , ishcai puratami huañuchingapaj apanajurca .
Uma Tullu shuti lomaman chayashpami , Jesustaca cruzpi chacatanajurca . Jesustaca chaupipi churashpami , shujtaca ali ladoman , shujtaca lluqui ladoman churashpa , huañuchij runacunatapash chacatanajurca .
Chashna ruranajujpimi Jesusca , cashna nirca : — Ñuca Taitalla , caicunaca na yachaimandami cashna ruranajun , cungapailla — nircami . Soldadocunaca , paicunapura suerteta rurashpami , Jesuspaj churajunataca chaupirinajurca .
Gentecunaca , imashna rurajtami ricushpa shayanajurca . Mandajcunapash , Jesustaca nalicachishpa asishpa ricushpami , cashna ninajurca : — Shujcunataca quishpichircallami . Ñucanchita quishpichijuchun , Taita Dios agllashca Quishpichij Cristo cashpaca , paillata quishpiri ushanmanmi — ninajurcami .
Soldadocunapash , Jesustaca na cazushpa asishpami , paipajman quimirishpa , vinagreta ufiachingapaj munanajurca .
Jesús chacatariajuj jahuapipash : “ CAICA , JUDEA LLACTAPI CAUSAJCUNATA JATUN MANDAJMI ” nishpami , tablapi escribishcata churashca carca . Chai shimicunataca griego , latín , hebreo rimaicunapi escribishcami carca .
Shina nijpimi Jesusca , chai runagutaca cashna nirca : — Na llullashpami , candaca cashna nini : Cunanllatami , paraíso juyailla llactagupi ñucahuan cangui — nircami .
Chaupi punllamandaca , chishi quimsa horascamanmi , tucui cai pachaca yana yana tucurca .
Chashna tucujujta patsaj soldadota mandaj ricushpaca , Taita Diosta ninanda alicachishpami : — Cai runaguca , imatapash cashcatapacha rurajmi cashca — nirca .
Ricungapajlla rishca gentecunapash , chashna tucujujta ricushpaca , ninanda llaquirishpa pechotapash huactarishpami tigranajurca .
Paimi , Jesús huañushcaguta cruzmanda uriajuchishpa , jatun fachahuan pilluchishpa , jaca rumipi rurashca utujupi churarca . Chaipica , pitapash nara pambashcachu carca .
Chai punllapica , samana punlla chayajujpi , imatapash tucuita aliguta alichina punllami carca .
Galilea llactamandapacha Jesusta cumbashpa shamushca huarmicunapashmi , Jesús huañushcaguta apajujpica , catishpa rinajurca . Paicunami , Jesús huañushcata maijan utujupi churajtapash ricunajurca .
Paicuna chaimanda tigrashpaca , mishquillagu ashnajuj jambicunatapash , aceitetapash aliguta alichishpallami , mandashca shimipi nijunshna samana punllapica samanajurca .
Domingo tutamandatami chai huarmicuna , Jesusta pambashca utujuman chayanajurca . Paicuna alichishca mishquillagu ashnajuj jambicunata apashpami shamunajurca . Paicunataca , shuj huarmicunapash cumbashpami shamunajurca .
Paicuna chayashpaca , utujuta jarcashca rumita suchuchishcatami tupagrirca .
Utujuman paicuna yaicushpaca , Apunchi Jesús huañushcagutaca na tarircachu .
Paicuna ninandapacha manllarishpa shayanajujpimi , cashna tucurca : Ishcaipura runacunami , juyailla punchapamba churajunata churajushca ñapash shayarimurca .
Chai huarmicunaca , ninandapacha manllarishpami , alpaman urai cumurinajurca . Chai runacunaca , cashnami ninajurca : — Causajujtaca , ¿ imapashpata huañushcacunapaj chaupipi mascaj shamunguichi ?
Paica na caipichu , ñami causarishca . Galilea llactapi cangunahuan purijushpa , cashna villashcataca yaripaichiyari :
Shina nijpimi chai huarmicunaca , Jesús villajushcata yarinajurca .
Chai punllallatami , Jesusta crij puramanda ishcaipura runacunaca , Emaús shuti uchilla llactaman rinajurca . Chai puebloca , Jerusalenmandaca chunga kilómetro , pusaj patsaj metropimi tiajun .
Paicuna purami chai punllacunapi , tucui ima tucushcatapash parlashpandi rinajurca .
Paicunapura parlarishpa imatapash nirishpandi rinajujpimi , Jesusca paicunapajman quimirishpa , cumba tucushpa ri callarirca .
Ashtahuangarin paicunapaj ñavica quilpashcashna cashpami , Jesustaca na rijsirca .
Paicunahuan rijushpami Jesusca , cashna nishpa tapurca : — ¿ Imamandata cangunapura chashna parlarishpandi rinajunguichi ? ¿ Imashpata chashna llaqui llaqui canguichi ? — nircami .
Shina nijpimi , paicuna puramanda Cleofas shuti runaca , cashna nirca : — Cunan punllacunapi , Jerusalenbi ima tucushcatapash tucuicunami yachan . ¿ Canllachu caru llactamanda shamushca cashpa , na imatapash yachangui — nircami .
Shina nijpica : — ¿ Imata tiarca ? — nishpami , Jesusca tapurca . Shina tapujpimi , cashna ninajurca : — Nazaret pueblomanda Jesusmandamari parlanajunchi . Paica , Dios ima nishcata villaj runagumi carca . Paica , Taita Diospaj ñaupajpipash , tucui gentecunapaj ñaupajpipash , aliguta rurangapaj , villangapajpash , ninan ushaitami charirca .
Paitaca huañunapachami nishpa , curacunata mandajcuna , ñucanchi llactata mandajcuna cujpimi , chacatashpa huañuchirca .
Shina nijpimi Jesusca , paicunata cashna nirca : — ¡ Juizu illajcunami ! ¡ Dios ima nishcata villajcuna , imata villashcatapash na tucui shunguhuan crijcunamari canguichi !
Punchapamba llactaman Quishpichij Cristo yaicugringapaca , ¿ nachu chashna llaquita apanapacha carca ? — nircami .
Shina nishpallami , Dios escribichishca Shimipi Jesusmanda tucui imata nijushcatapash , Moisés escribishca shimicunamanda callarishpa , Dios ima nishcata villajcuna imata villashpa escribishcatapash , tucuita paicunaman villajurca .
Paicunaca , ñami chai uchilla llactaguman chayarca . Ashtahuangarin Jesusca , ashtahuan caruman rijunshnallami , chai llactata yalishpa ringapaj munarca .
Micungapaj ña tiarishpaca , tandaguta japishpami , Diosta pashi nishpa Jesusca , tandaguta chaupishpa paicunaman cararca .
Shina carajpimi , paicunapaj ñavica pascarinshna ricushpa , Jesús cajta rijsinajurca . Ashtahuangarin Jesusca , paicunapaj ñavimanda ñapash chingarcallami .
Shina chingajpimi , caishuj chaishuj cashna ninajurca : — ¿ Nachu Dios escribichishca Shimiguta ñucanchiman villashpandi shamujushpaca , ñucanchi shungupi aligutapacha yarijta rimarca ? — ninajurcami .
Shina nishpallami paicunaca chai horasllata , Jerusalenman ucha tigranajurca . Ña chayashpaca , Jesuspaj chunga shuj yachajujcunandi , shuj cumbacunandi tandanajushpa tianajujtami japigrirca .
Paicunapash cashnami ninajurca : — Apunchi Jesusca causarishcapachamari . Simonmambash ricurishcami — ninajurcami .
Shina nijpimi , ñambi Jesushuan tuparishpa parlashpandi rishcatapash , tandata chaupishpa carajpira rijsishcatapash villanajurca .
Paicunapura chashna parlanajujpimi Jesusca , paicunapaj chaupipi ñapash shayarimurca . Shina shayarishpami : — Cangunapaca , casilla ali causaigu tiachun — nirca .
Jesusta ricushpaca , espiritumari shamun yashpami , paicunaca ninanda manllarishpa chujchunajurca .
Ashtahuangarin Jesusca , cashnami nirca : — ¿ Imashpata cangunaca , cashna musparinguichi ? ¿ Imashpata ishcai shungu tucushpa , chashnatara yarinajunguichi ?
Ñuca maquita , ñuca chaquita ricuichi . Ñucallatami cani . Tacarishpapash ricuichilla . Aichayu , tulluyu cajtami ñucataca ricunajunguichi . Ashtahuangarin espirituca , aichatapash , tullutapash na charinllu — nircami .
Shina nishpallami , Jesusca maquitapash , chaquitapash paicunaman ricuchijurca .
Shina tapujpimi , piji aicha cusashcata , balun mishqui shinlliyashcaguta caranajurca .
Chai jipami , Jesusca cashna nirca : — Cangunahuan purijushpallatami , cashna nishpa villajurcani : ‘ Moisés mandashca shimicunapipash , Dios ima nishcata villajcuna villashca shimicunapipash , Salmocunapipash , ñucamanda villajunmi . Chaicunapi imata nijushcapash pactangapachami ’ nishpami villajurcani — nircami .
Shina nishpami , Dios escribichishca Shimicunapi imata nijushcatapash yachai ushachun , paicunapaj yuyaita pascarca .
Paicunataca cashnami nijurca : — Escribishcapica , chashnapacha tucunatami villajun . Chashna villajushcashnami , Quishpichij Cristoca huañuchi tucushpa quimsa punllahuanga , huañushcacunapaj chaupimanda causarina .
Chai tucui villashcacuna pactajtaca , cangunami ricurcanguichi .
Ricuichi , ñuca Taita cangunaman ninan ushaita carashapachami nishcataca , ñucami cangunapaj jahuapi cachamusha . Ashtahuangarin jahua pachamanda chai ushaita cangunaman caramungacaman , Jerusalén pueblopi shuyanguichi — nijurcami .
Chai jipami , Jerusalenmandaca Betania pueblocaman Jesusca , paicunata pushashpa rirca . Chaiman chayashpaca , maquita vichai alsashpami , paicunata bendiciajurca .
